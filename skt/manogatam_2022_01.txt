     मम प्रियाः देशवासिनः, नमस्कारः! अद्य ‘मनकीबात’-प्रसारणस्य अपरस्य एकस्य उपाख्यानस्य माध्यमेन वयं संयुताः भवामः |  द्वाविंशत्युत्तर-द्विसहस्रतम-वर्षस्य इदं प्रथमं ‘मनोगत’-प्रसारणम् | अद्य वयं पुनः एतादृशीः चर्चाः अग्रेसारयिष्यामः, याः अस्मदीय-देशस्य देशवासिनां च सकारात्मक-प्रेरणाभिः सामूहिक-प्रयासैः च सम्बद्धाः सन्ति | अद्य पूज्यबापू-चरणस्य महात्मनः गान्धि-वर्यस्य पुण्यतिथिः अस्ति | त्रिंशत्-जान्युअरि-दिनमिदम् अस्मान् बापू-चरणस्य शिक्षाः स्मारयति | नातिचिरमेव वयं गणतन्त्रदिवसम् अपि आयोजितवन्तः | दिल्ल्याः राजपथि वयं देशस्य शौर्यसामर्थ्ययोः यद् दृश्यम् अवलोकितवन्तः, तेन सर्वेsपि गर्वोत्साह-सम्भरिताः जाताः | अत्र परिवर्तनमेकं भवद्भिः दृष्टं स्यात् | अधुना गणतंत्रदिवसीयः समारोहः जान्युअरि-मासस्य त्रयोविंशतितः अर्थात् नेतुः सुभाषचंद्रबोस्-वर्यस्य जन्म-जयंतीतः त्रिंशत्तम-दिनं यावत् अर्थात् महात्मनः गान्धि-वर्यस्य पुण्यतिथिं यावत् प्रचलिता | ‘इंडिया-गेट्’ इति भारत-द्वारि नेतुः सुभाषचंद्रबोस्-वर्यस्य ‘digital’- इति अङ्कीय-प्रतिमापि स्थापितास्ति | एतद्-वृत्तस्य स्वागतं येन प्रकारेण देशेन विहितम्, देशस्य प्रत्येकमपि कोणात् या आनन्दस्य लहरी उत्त्थिता, प्रत्येकमपि देशवासिना येन प्रकारेण भावनाः प्रकटिताः, ताः कदापि विस्मर्तुं नैव शक्यते | 
            सखायः, स्वतन्त्रतायाः अमृतमहोत्सवे देशः एतैः प्रयासैः स्वीयानि राष्ट्रियप्रतीकाणि पुनः प्रतिष्ठापयति  । अस्माभिः दृष्टं यत् इंडिया-गेट्-स्मारकस्य समीपे विद्यमानम् ‘अमर-जवान-ज्योतिः’, पार्श्वे एव ‘राष्ट्रिय-समर-स्मारके’   प्रज्वलत् ज्योतिः च एकीकृतम् । एतस्मिन् भावुकेऽवसरे अनेकेषां देशवासिनां        हुतात्म-परिवाराणां नेत्राणि अश्रुपूरितानि जातानि । ‘राष्ट्रिय-समर- स्मारके’  स्वातन्त्र्यानन्तरं हुतिङ्गतानां देशस्य सर्वेषां वीराणां नामानि अङ्कितानि सन्ति । सेनानां केचन पूर्वसैनिकाः मह्यं पत्रमाध्यमेन लिखितवन्तः यत् - “आत्महुतिङ्गतानां स्मृतौ प्रज्वलत् एतत् ‘अमर-जवान-ज्योतिः’ वीराणां अमरतायै प्रतीकभूतम्” | सत्यम् एव, ‘अमर-जवान-ज्योतिः’ इव अस्माकं हुतिङ्गतवीराः, तेषां प्रेरणा, योगदानानि चापि अमरत्वं भजन्ते | अहं भवतः सर्वान् कथयिष्यामि, अवसरे प्राप्ते सति ‘राष्ट्रिय-समर-स्मारकम्’ अवश्यं गच्छन्तु । स्वपरिवारं बालान् चापि अवश्यं नयन्तु । अत्र भवन्तः विशिष्टाम् ऊर्जां प्रेरणां च अनुभविष्यन्ति ।
           सखायः, अमृतमहोत्सवान्तर्गतेषु एतेषु आयोजनेषु   
देशे अनेके महत्वपूर्णाः राष्ट्रियपुरस्काराः अपि प्रदत्ताः । तत्रास्ति प्रधानमन्त्रि-राष्ट्रिय-बाल-पुरस्कारः । एते पुरस्काराः तेभ्यः बालेभ्यः दत्ताः ये अल्पीयसि वयसि साहसिकानि प्रेरणादायीनि च कार्याणि कृतवन्तः । वयं सर्वे स्वगृहेषु एतेषां बालानां विषये अवश्यं विज्ञापयेम । एतेन अस्माकं बालाः प्रेरणां प्राप्स्यन्ति, अथ च तेषु देशस्य नाम प्रदीप्तं कर्तुम् उत्साहः उत्पत्स्यते । देशे इदानीं पद्म-सम्मानानाम् अपि घोषणा जाता । पद्मपुरस्कार-स्वीकर्तृषु अनेकानि एतादृशीनि नामानि अपि सन्ति येषां विषये अत्यन्तम् अल्पजनाः एव जानन्ति । एते अस्माकं देशस्य अनुक्ताः नायकाः सन्ति, यैः साधारणपरिस्थितिषु असाधारणानि कार्याणि कृतानि । यथा, उत्तराखण्डस्य बसंती-देवी-महोदया पद्मश्रीः इति सम्मानेन       सम्मानिता । बसंती-देवी-महोदयया स्वीयं पूर्णं जीवनं संघर्षे यापितम् । वयसः अल्पावस्थायाम् एव तस्याः पतिः दिवङ्गतः, ततः च सा कस्मिंश्चित् आश्रमे न्यवसत् । अत्र उषित्वा सा नदीनां संरक्षणाय संघर्षं कृतवती, अथ च पर्यावरणाय असाधारणं योगदानं कृतवती । तया महिला-शक्तीकरणाय अपि प्रभूतं कार्यं कृतम् । एवम् एव मणिपुरस्य सप्तसप्ततिवर्षीया  लौरेम्बम-बीनो-देवी दशकेभ्यः मणिपुरस्य Liba textile art इति लीबा-वस्त्र-कलां संरक्षति । सा अपि पद्मश्रिया सम्मानितास्ति । मध्यप्रदेशस्य अर्जुन-सिंहवर्यः अपि बैगा-आदिवासि-नृत्य-कलायाः अभिज्ञानाय प्रचाराय च पद्मसम्मानं प्राप्तवान् । पद्म-सम्मान-भाक् एकः इतोsपि जनः अस्ति - श्रीमान् अमाई-महालिंगा-नाइकः । कृषकः एषः कर्णाटक-वास्तव्यः । केचन जनाः तं Tunnel Man इत्यपि कथयन्ति । एतेन कृषिक्षेत्रे एतादृशाः नवाचाराः कृताः यान् दृष्ट्वा यः कोsपि आश्चर्यान्वितः भवेत् । एतेन कृतानां प्रयासानां महान् लाभः सामान्य-कृषकेभ्यः जायते । एतादृशाः इतोsपि अनेके अनुक्ताः वास्तविकाः नायकाः सन्ति, ये तदीयाय योगदानाय सम्मानिताः सन्ति । भवन्तः अवश्यं तेषां विषये ज्ञातुं यतन्ताम् । एतैः वयं जीवने अत्यधिकं आत्मानं शिक्षितुं शक्नुमः ।
      मम प्रियाः देशवासिनः, अमृत-महोत्सवे भवन्तः मदीयाः सखायः, मह्यम् अनेकानि पत्राणि सन्देशान् च प्रेषयन्ति, नैकान् परामर्शान् अपि सूचयन्ति । एतस्याम् एव शृङ्खलायां किमपि एतादृशं जातं यद्धि मह्यम् अविस्मरणीयं संजातम् । एककोटितः अपि अधिकैः बालैः स्वीयं ‘मनकीबात’ इति मनोगतं प्रैष्यपत्र-माध्यमेन लिखत्वा प्रेषितम् । एतानि एककोटिसङ्ख्याकानि पोस्ट-कार्ड-पत्राणि, देशस्य विभिन्नेभ्यः भागेभ्यः, विदेशेभ्यः चापि आगतानि । समयं स्वीकृत्य एतेषु अधिकानि पत्राणि पठितुम् अहं प्रयासं कृतवान् । एतेभ्यः पत्रेभ्यः परिलक्षितवान् यत् देशस्य भविष्याय अस्माकं नव-सन्ततीनां चिन्तनं कियत् व्यापकं विस्तृतं च अस्ति । अहं ‘मनकीबात’ इत्यस्य श्रोतृभ्यः श्रावयितुं  कतिपयानि पत्राणि पृथक् स्थापितवान्, यानि अत्र भवतः सर्वान् श्रावयामि । यथा एतत् असमराज्यस्य गुवाहाटीतः ऋद्धिमा-स्वर्गियारी-इत्यस्याः पत्रम् अस्ति । ऋद्धिमा सप्तम-कक्ष्यायाः छात्रा । सा लिखितवती यत् – स्वतन्त्रतायाः शततमे वर्षे एतादृशं भारतं द्रष्टुम् इच्छामि यत् विश्वस्य सर्वतः स्वच्छदेशेषु स्यात्, पूर्णतया आतङ्कवाद-मुक्तं च स्यात्, शत-प्रतिशतं साक्षरदेशेषु सम्मिलितं भवेत्, दुर्घटनाशून्यः देशः भवेत्, अथ च स्थायिप्रविधिना खाद्यसुरक्षायां सक्षमः स्यात् । ऋद्धिमे! अस्माकं पुत्र्यः यत् चिन्तयन्ति, देशाय यान् स्वप्नान् पश्यन्ति, ते अवश्यम् एव पूर्णाः भवन्ति । यदा सर्वेषां प्रयासाः युक्ताः भविष्यन्ति, युव-सन्ततयः एतत् लक्ष्यम् इव स्वीकृत्य कार्याचरणं करिष्यन्ति, तदा भवती, भारतं यथा निर्मातुम् इच्छति, तथैव अवश्यं भविष्यति । एकं प्रैष-पत्रम् उत्तरप्रदेशस्य प्रयागराजतः नव्या-वर्मणः प्राप्तवान् | नव्या लिखति यत् तस्याः स्वप्नः सप्तचत्वारिंशदधिक-द्विसहस्रतम-वर्षं यावत् (2047) एतादृशस्य भारतस्य अस्ति, यत्र सर्वेभ्यः सम्मानपूर्णं जीवनं लभेत, यत्र कृषकाः समृद्धाः स्युः, अथ च भ्रष्टाचारः नैव भवतु । नव्ये! देशाय भवत्याः स्वप्नः अत्यन्तं श्लाघनीयः अस्ति । एतस्यां दिशि देशः तीव्रगत्या अग्रेऽपि वर्धते । भवत्या भ्रष्टाचार-मुक्त-भारतस्य विषयः कथितः । भ्रष्टाचारः तु वल्मीकः इव देशम् रिक्तं करोति । तस्मात् मुक्तये सप्तचत्वारिंशदधिक-द्विसहस्रतम-वर्षं यावत् प्रतीक्षा किमर्थम्? एतत् कार्यम् अस्माभिः देशवासिभिः, अद्यतनीभिः युव-सन्ततिभिः च मिलित्वा करणीयम्, शीघ्रातिशीघ्रं करणीयम् । एतदर्थम् अत्यन्तम् आवश्यकम् अस्ति यत् वयं स्वकर्तव्येभ्यः प्राथम्यं कल्पयामः । यत्र कर्तव्य-निभालनस्य आभासः भवति । कर्तव्यं सर्वोपरि वर्तते । तस्मात् भ्रष्टाचारः दूराद् अपि बिभेति । 
            सखायः, इतोsपि एकं प्रैषपत्रं चेन्नईतः मोहम्मद-इब्राहिमस्य मम पुरतः वर्तते । इब्राहिमः सप्तचत्वारिंशदधिक-द्विसहस्रतम-वर्षे भारतं प्रतिरक्षाक्षेत्रे विशालशक्तिरूपेण द्रष्टुम् इच्छति । सः इच्छति यत् चन्द्रमसि भारतस्य स्वकीयम् अनुसन्धानकेन्द्रं भवतु, अथ च मङ्गलग्रहे भारतं, जनानां निवासाय उपक्रमं स्वीकुर्यात् । सहैव, इब्राहिमः पृथ्वीं प्रदूषणमुक्तां कर्तुं भारतस्य महतीं भूमिकां मनुते । इब्राहिम! यस्मिन् देशे भवादृशाः युवानः भवन्ति, तत्र किमपि असंभवं नैव भवति ।
             सखायः, मम समक्षम् एकम् इतोपि पत्रम् अस्ति । मध्यप्रदेशस्य रायसेन-स्थाने सरस्वती-विद्या-मन्दिरे दशमकक्ष्यायाः छात्रायाः भावनायाः एतत् पत्रम् | सर्वप्रथमं तु अहं भावनां कथयामि -  यथा भवत्या प्रैषपत्रं त्रिवार्णिकेन सज्जीकृतः, एतत् मह्यम् अत्यन्तम् अरोचत । भावना क्रान्तिकारिणः शिरीषकुमारस्य विषये लिखितवती ।
            सखायः, गोवायाः लॉरेन्शियो-परेरा- इत्यस्याः पत्रम् अपि प्राप्तम् । एषा द्वादशकक्ष्यायाः छात्रा अस्ति ।  एतस्याः पत्रस्य विषयः अपि – स्वतन्त्रतायाः अनुक्ताः नायकाः इति अस्ति । अहम् एतस्य हिन्दीभावार्थम् अत्र वदामि । एषा लिखितवती - “भीकाजी-कामा-वर्या भारतीय-स्वतंत्रता-संग्रामे सहभागं कृतवतीषु वीराङ्गनासु अन्यतमा आसीत् । सा पुत्रीशक्तीकरणाय देश-विदेशेषु नैकानि अभियानानि सञ्चालितवती । अनेकाः प्रदर्शिनीः आयोजितवती । निश्चितरूपेण भीकाजी-कामा स्वाधीनतान्दोलनस्य सर्वतः साहसिक-महिलासु आसीत् । सप्तोत्तरनवदशशततमे वर्षे (1907) तया Germany-इति शर्मण्यदेशे, त्रिवार्णिकः ध्वजः उत्तोलितः आसीत् । एतस्य त्रिवार्णिकस्य रचनायां यः जनः तया सहकृतवान् सः आसीत् – श्री-श्यामजी-कृष्ण-वर्मा । श्रीश्यामजी-कृष्ण-वर्म-वर्यः त्रिंशदधिकनवदशशततमे वर्षे (1930) जेनेवायां दिवङ्गतः आसीत् । तस्य अंतिमा इच्छा आसीत् यत् भारतस्य स्वतन्त्रतायाः अनन्तरं तदीयानि अस्थीनि भारतम् आनेतव्यानि । एवं तु सप्तचत्वारिंशदधिक-नवदश-शततम-वर्षे (1947) स्वतन्त्रतायाः द्वितीये एव दिने तदीयानि अस्थीनि भारतं प्रति आनेतव्यानि आसन् परम् एतत् कार्यं न जातम् । सम्भवतया परमात्मनः इच्छा स्यात् यत् एतत् कर्म अहं कुर्याम् | तस्मात् एतत् कर्मसौभाग्यम् अहम् एव प्राप्तवान् । यदा अहं गुजरातस्य मुख्यमन्त्री आसम्, तदा त्र्यधिकद्वि-सहस्रतमे वर्षे (2003) तदीयानि अस्थीनि भारतम् आनीतानि । श्यामजी-कृष्ण-वर्म-महोदयस्य स्मृतौ तस्य जन्मस्थाने, कच्छ-क्षेत्रे माण्डवी-स्थाने एकस्य स्मारकस्य निर्माणम् अपि जातम् । 
             सखायः, भारतस्य स्वतन्त्रतायाः अमृतमहोत्सवस्य उत्साहः केवलम् अस्माकं देशे एव नास्ति । भारतस्य मित्रदेशतः क्रोएशियातः अपि अहं पञ्चसप्ततिः प्रैषपत्राणि प्राप्तवान् । क्रोएशियायाः राजधानीतः School of Applied Arts and Design इत्यस्य पाठ्यक्रमस्य विद्यार्थिनः सन्ति । तैः एतानि पञ्चसप्ततिः पत्राणि भारतीयेभ्यः प्रेषितानि सन्ति, अथ च अमृतमहोत्सवस्य शुभकामनाः अपि उक्ताः सन्ति । अहं भवतां सर्वेषां देशवासिनां परतया क्रोएशियादेशाय, तत्र वास्तव्येभ्यः च धन्यवादं प्रकटीकरोमि ।
            मम प्रियाः देशवासिनः! भारतं शिक्षाज्ञानयोः तपो-भूमिः वर्तते । अस्माभिः केवलं पुस्तकज्ञानं यावत् शिक्षा न परिकल्पिता, अपि तु जीवनस्य समग्रानुभवाधारेण शिक्षा परिलक्षिता । अस्माकं देशस्य महत्यः विभूतयः अपि शिक्षाक्षेत्रेण सम्बद्धाः सन्ति । पंडित-मदन-मोहन-मालवीय-वर्येण एकतः बनारस-हिंदू-विश्वविद्यालयः स्थापितः, अपरतः महात्मगांधिना, गुजरातविद्यापीठस्य निर्माणे प्रमुखा भूमिका निर्व्यूढा । गुजरातस्य आणंद-स्थले रमणीयं स्थानम् अस्ति – वल्लभ-विद्यानगरम् । सरदार-पटेल-वर्यस्य आग्रहेण तदीयाभ्यां सहयोगिभ्यां, भाई-काका-भीखा-भाई- इत्याभ्यां तत्र युवभ्यः शिक्षाकेन्द्राणि स्थापितानि । एवं प्रकारेण पश्चिम-बंगाले गुरुदेवः रवीन्द्रनाथठाकुर-वर्यः शान्ति-निकेतनम् स्थापितवान् । गायकवाड़-महाराजः अपि शिक्षायाः प्रबल-समर्थकेषु अन्यतमः आसीत् । तेन अनेकानि शिक्षण-संस्थानानि निर्मापितानि, अथ च डॉ.अम्बेकरेण श्रीऑरोबिन्दो-वर्येण समेत्य नैकाः विभूतयः उच्चशिक्षार्थं प्रेरिताः । एतादृशानाम् एव महानुभावानां सूच्याम् एकं नाम राज्ञः महेंद्रप्रतापसिंह-वर्यस्य अपि वर्तते । राजा-महेंद्र-प्रताप-सिंहः प्रविधिविद्यालयस्य स्थापनायै स्वीयं गृहम् एव समर्पितवान् । तेन अलीगढे मथुरायां च शिक्षाकेन्द्राणां निर्माणाय प्रभूतमात्रायां आर्थिकसहायता विहिता । किञ्चित्-समयपूर्वम्, अलीगढे तस्य नाम्ना उद्धाट्यमानस्य विश्वविद्यालयस्य आधारशिला-स्थापनस्य सौभाग्यम् अहं प्राप्तवान् । अहं प्रसन्नः अस्मि यत् शिक्षाप्रकाशस्य प्रतिजनं प्रापणस्य जीवद्भावना भारते अधुना यावत् प्रवर्धते । किं भवन्तः जानन्ति यत् एतस्या भावनायाः सर्वतः उत्तमः अंशः कः? तदिदं यत् शिक्षाविषये एषा जागरूकता समाजस्य प्रत्येकस्मिन् स्तरे दृश्यते । तमिलनाडु-राज्यस्य त्रिप्पुर-जनपदस्य उदुमलपेट-ब्लॉक-इत्यस्मिन् निवासं कुर्वत्याः तायम्मल-वर्यायाः उदाहरणं तु अत्यन्तं प्रेरणास्पदम् वर्तते । तायम्मल-वर्यायाः पार्श्वे स्वीयः कोsपि भूखण्डः नास्ति । आबहोः कालात् एतस्याः परिवारः नारिकेलजलं विक्रीय जीवनं यापितवान् । आर्थिक-स्थितिः असमीचीना भवतु नाम, परं तायम्मल-वर्यया स्वीययोः पुत्री-पुत्रयोः अध्ययनक्रमे तस्य प्रभाव न प्रदर्शितः । तस्याः बालाः चिन्नवीरमपट्टी-पंचायतान्तर्गते Union Middle विद्यालये पठितवन्तः । एवम् एव, कस्मिंश्चित् दिने विद्यालये अभिभावकैः सह गोष्ठ्याम् एषः विषयः आगतः यत् प्रकोष्ठानां विद्यालयस्य च स्थितिः परिष्करणीया, विद्यालयस्य भवनसंरचना सम्यक् भवेत् । तायम्मल-वर्या अपि तस्यां गोष्ठ्याम् आसीत् । सा सर्वम् अपि श्रुतवती । एतस्याम् एव गोष्ठ्यां पुनः चर्चावसरे अर्थाभावविषयः आगतः । एतदनन्तरं, तायम्मल-वर्यया यत् कृतं, तस्य कल्पनां कोsपि कर्तुं न शक्नोति स्म। यया तायम्मल-वर्यया नारिकेलजलं विक्रीय बिन्दुं बिन्दुं रक्ष्य किञ्चित् निधिः रक्षितः आसीत्, तादृशया एकलक्षं रूप्यकाणि विद्यालयाय दानरूपेण दत्तानि । सत्यम्, एवं कर्तुम् अत्यन्तम् उदारं विशालं च हदयम् अपेक्ष्यते, सेवा-भावः अपेक्ष्यते । तायम्मल-वर्यायाः कथनम् अस्ति, अधुना यः विद्यालयः अस्ति, तस्मिन् अष्टमकक्ष्यां यावत् अध्यापनं भवति । अधुना यदि विद्यालयस्य संरचना सम्यक् भविष्यति तर्हि अत्र उच्चमाध्यमिकं यावत् अध्यापनं भवेत् । अस्माकं देशे शिक्षाम् अधिकृत्य एषा, सा एव भावना अस्ति, याम् अहं चर्चयन् आसम् । अहं IIT-BHU- इत्यस्य पूर्वछात्रैः एवंप्रकारेण एव कृतस्य दानस्य विषये अपि ज्ञातवान् । बनारसहिन्दूविश्वविद्यालयस्य पूर्वछात्रः जय-चौधरी-वर्यः ‘IIT-BHU- Foundation’ इत्यस्मै मिलियन-डॉलर-मितात्मकम् अर्थात् प्रायः सार्धसप्तकोटिरूप्याकत्मकं राशिं दानरूपेण दत्तवान् ।
             सखायः, अस्माकं देशे विविधक्षेत्रेभ्यः बहवो जनाः अन्येषां साहाय्येन समाजं प्रति स्वीयदायित्वं निर्वहन्ति । अहमतीव आनन्दितोsस्मि यदेतादृशाः प्रयासाः उच्चशिक्षाक्षेत्रेषु विशेषतश्च, नैकेषु आईआईटी-इति भारतीय-प्रविधि-संस्थानेषु सततं दरीदृश्यन्ते । केन्द्रीयविश्वविद्यालयेष्वपि एतादृगुत्प्रेरकप्रसंगानां बाहुल्यं दृश्यते । एतादृक्प्रयासानामेधनार्थं विगत-सेप्टेम्बरतः देशे ‘विद्यांजलि-अभियानम्’ समारब्धम् । अस्योद्देश्यः विविधसंघटन-सी.एस्.आर्.-नैजक्षेत्राणां च सहयोगेन अखिलदेशस्य विद्यालयेषु शिक्षायाः गुणात्मकपरिष्कारः वर्तते । विद्यांजलिः सामुदायिकसहयोगं स्वामित्वभावं चाभिवर्धयति। स्वीयविद्यालय-महाविद्यालयैः सततसंपर्क-सन्धारणं, क्षमतानुसारं यत्किमपि योगदानम् -ईदृग्विषयोsस्ति, यस्य सन्तोषः आनन्दश्च अनुभवेनैव ज्ञायते। 
            मम प्रियाः देशवासिनः, प्रकृतौ अनुरागः, जीवकरुणा चास्माकं संस्कृतिः, सहजस्वभावश्चास्ति । अस्माकमेतादृक्संस्काराणां संकेतः मध्यप्रदेशस्य ‘पेंच-टाइगर-रिज़र्व’-क्षेत्रे एकस्याः व्याघ्र्याः देहावसाने दृष्टः । एषा व्याघ्री जनैः ‘कॉलरयुता-व्याघ्री’ इति कथ्यते स्म । वनविभागेन अस्याः अभिधानं टी-पंचदशेति कृतमासीत् । अस्याः देहावसाने जनाः एवं भावान्विताः जाताः यथा तेषामात्मीयः प्रियजनः अवसितः । जनैः तस्याः यथाविधि अन्तिमसंस्कारः सम्पादितः । भवद्भिः एतस्याः चित्राणि सामाजिकमाध्यमेषु अवश्यं दृष्टव्यानि । अखिलेऽपि विश्वे भारतीयानां प्रकृतिं प्राणिनः च प्रति एतादृग्स्नेहस्य भूरिभूरि प्रशंसाऽवर्तत। कॉलरयुता-व्याघ्र्या स्वीयजीवने एकोनत्रिंशत्-शावकाः प्रसूताः, पंचविंशतिमिताश्च परिपालिताः। अस्माभिः टी-पंचदशेत्यस्याः जीवनमपि अभिनन्दितम्,  तस्याः जीवनावसाने च भावपूरितं सौप्रस्थानिकमपि आचरितम्। एतदेव भारतीयानां वैशिष्ट्यमस्ति। वयं प्रत्येकं चेतनजीवेन साकं प्रेमसंबंधं स्थापयामः। ईदृशानि दृश्यानि अस्माभिः अस्मिन् गणतन्त्रदिवसप्रयाणेऽपि दृष्टानि । प्रयाणेऽस्मिन्  राष्ट्रपतेः अङ्गरक्षकाणां प्रमुखाश्वेन ‘विराट्’-इत्यनेन स्वीयान्तिमप्रयाणे भागः गृहीतः। अश्वः विराट् त्र्युत्तर-द्विसहस्रतमे वर्षे राष्ट्रपतिभवनमागतः, प्रतिवर्षं च गणतन्त्रदिवसप्रयाणे प्रमुखाश्वरूपेण नेतृत्वं विदधाति स्म । यदाऽपि राष्ट्रपतिभवने वैदेशिकराष्ट्राध्यक्षाणां स्वागतं विधीयते स्म, तदाऽप्यसौ प्रामुख्यं निर्वहति स्म । अस्मिन्सेनादिवसे ‘विराट्’ सेनाध्यक्षेण ‘कोस-कमाण्डर-पत्र’-सम्मानेनापि सभाजितः। विराट्-अश्वस्य उत्कृष्टसेवामालक्ष्य तस्य सेवानिवृत्यवसरे तस्मै भव्यं सौप्रस्थानिकं व्याहृतम्। 
           मम प्रियाः देशवासिनः, यदैकनिष्ठः प्रयासः भवति, शुभभावनया कार्यं क्रियते, तदैव सुपरिणामाः अप्यधिगम्यन्ते । अस्य उत्कृष्टोदाहरणम् असमतः उपस्थितमस्ति । असमस्य नामोल्लेखमात्रेण तत्रत्य चायोद्यानानि, नैकानि राष्ट्रियोद्यानानि च स्मर्यन्ते। सहैव एकशृंगगण्डकस्य अर्थात् वन-होर्न-राइनो -इत्यस्य चित्रमपि अस्माकं मनसि उपस्थितं भवति । भवन्तः जानन्ति यदेकशृंगगण्डकः सदैव असम-संस्कृतेः अंशरूपः अवर्तत । भारतरत्नस्य भूपेनहज़ारिकामहोदयस्य एतद्गीतं प्रत्येकं कर्णे गुंजितं स्यात् । एतद्गीतस्यार्थः अतीव सुसंगतः अस्ति । गीतेsस्मिन् कथितमस्ति यत् पृथिवी, काजीरंगायाः हरितपरिवेशं, हस्तिव्याघ्राणामावासम्, एकशृंगगण्डकं च नूनं पश्यतु । पक्षिणां मधुरं कलरवं च शृणोतु । असमस्य विश्वप्रसिद्धेषु हस्तवेमसु कारिता ‘मूंगा-एरी’ परिधानेष्वपि गण्डकानां आकृतिः दरीदृश्यते । असमसंस्कृतौ यस्य गण्डकस्य महान्  महिमास्ति, असावपि संकटानि सम्मुखीकरोति स्म । त्रयोदशोत्तरद्विसहस्रतमे वर्षे सप्तत्रिंशत्संख्याकाः चतुर्दशोत्तरद्विसहस्रतमे वर्षे च द्वात्रिंशन्मिताः गण्डकाः तस्करैः मारिताः। एतदाह्वानं प्रतीकर्तुं विगतसप्तवर्षेषु असमसर्वकारेण गण्डकानां संरक्षणार्थं महदभियानं संचालितम् । विगते सेप्टेम्बर-मासे द्वाविंशे दिने विश्वगण्डकदिवसावसरे तस्करैः स्वायत्तीकृताः चतुःशतोत्तरद्विसहस्राधिकाः शृंगाः भस्मीकृताः । एषः तस्कराणां कृते कठोरसन्देशः अवर्तत । एतेषामेव प्रयासानां परिणामेन साम्प्रतम् असमराज्ये  गण्डकानामाखेटे सततं न्यूनत्वं परिलक्ष्यते । यत्र  त्रयोदशोत्तरद्विसहस्रतमे वर्षे सप्तत्रिंशन्मिताः गण्डकाः घातिताः आसन्, परं  विंशत्युत्तरद्विसहस्रतमे वर्षे द्वौ, एकविंशत्युत्तर-द्विसहस्रतमे च वर्षे केवलमेकस्य गण्डकस्य आखेटः दुरापादितः । अहं गण्डकानां संरक्षणे असम-जनानां संकल्पं प्रशंसे ।                         
            सखायः, भारतीयसंस्कृतेः विविधवर्णैः आध्यात्मिकशक्त्या च संसारजनाः सर्वदैव आकृष्टाः अवर्तन्त। यद्यहं कथयामि यद्भारतीयसंस्कृतिः अमेरिका-कनाडा-दुबई-सिंगापुर-पश्चिमीयूरोप-जापानदेशेषु अतीव लोकप्रियाऽस्ति, तर्हि भवन्तः सामान्यतया स्वीकरिष्यन्ति, आश्चर्यान्विताश्च न भविष्यन्ति । परं यद्यहं कथयामि यद्भारतीया संस्कृतिः लैटिनामेरिकीयेषु दक्षिणामेरिकीयेषु च क्षेत्रेष्वपि आकर्षणविषयत्वेन अस्ति; तदा भवन्तः विचारमग्नाः अवश्यमेव भविष्यन्ति । मैक्सिकोक्षेत्रे खादी-वस्त्राणां प्रचारः भवेत्, ब्राज़ीलदेशे भारतीयपरम्पराणां लोकप्रियता-करणस्य प्रयासाः वा स्युः; अस्माभिः एतानि प्रकरणानि ‘मन-की-बात’-प्रसारणे पूर्वमपि चर्चितानि सन्ति । अद्याहम् अर्जेन्टिनादेशे दोलायमानायाः भारतीयसंस्कृतेः पताकाविषये सूचयामि । अर्जेन्टिनादेशे अस्मदीया संस्कृतिः बहुप्रियास्ति । अष्टादशोत्तरद्वि-सहस्रतमे वर्षे स्वीयार्जेन्टिनायात्रावसरे मया ‘योग-फॉर-पीस्’ इत्याख्ये कार्यक्रमे भागः गृहीतः। अत्रैका ‘हस्तिनापुर-फाउण्डेशन’ इत्याख्या संस्था वर्तते । भवन्तः एतच्छुत्वा आश्चर्यम् अनुभविष्यन्ति यत्कुत्र अर्जेन्टिना देशोsस्ति, तत्र चापि ‘हस्तिनापुर-फाउण्डेशन’-नामिका संस्था - इति। एषा संस्था अर्जेन्टिनादेशे भारतीयानां वैदिकपरम्पराणां प्रसारार्थं सक्रियाऽस्ति । अस्याः स्थापनं चत्वारिंशत्वर्षपूर्वं प्रोफेसर-एडाएल्ब्रेक्ट-महाभागया विहिता आसीत् । साम्प्रतं प्रोफेसर-एडाएल्ब्रेक्ट-महाभागा नवतिवर्षावस्थां प्राप्तास्ति । भारतं प्रति तस्याः आकर्षणस्य प्रसंगः अप्यतीव रुचिकरः। यदैषा अष्टादशवर्षदेशीया आसीत्तदा भारतीयसंस्कृत्या तस्याः प्रथमपरिचयः संवृत्तः । तया भारते प्रभूतसमयः यापितः । तया श्रीमद्-भगवद्गीता -उपनिषदां विषये गहनज्ञानमवाप्तम् । अद्य हस्तिनापुर-फाउण्डेशन-इति संस्थायाः चत्वारिंशत्सहस्राधिकाः सदस्याः सन्ति। अर्जेन्टिनादेशे अन्येषु च लैटिनामेरिकीय- देशेषु अस्याः प्रायः त्रिंशन्मिताः शाखाः वर्तन्ते । हस्तिनापुर-फाउण्डेशनसंस्थया स्पेनदेशीय-भाषायां शताधिकाः वैदिकाः दार्शनिकाश्च ग्रन्थाः प्रकाशिताः। एतस्याः आश्रमः अपि अतीव मोहकः अस्ति। आश्रमे द्वादश-मन्दिराणां निर्माणं कारितम्, येषु नैकासां देवी-देवतानां विग्रहाः स्थापिताः। एतेषां केन्द्रभागे अद्वैत-ध्यानकेन्द्रमपि निर्मितमस्ति। 
            सखायः, एतादृशीनि शतशः उदाहरणानि कथयन्ति यदस्माकं संस्कृतिः न केवलमस्मदीया, अपितु अखिलविश्वस्य कृते अमूल्यदायत्वेन प्रवर्तते । अखिलसंसारस्य जनाः एतस्याः विषये ज्ञातुम्, अवगन्तुम्, एनाञ्च अनुपालयितुं चोत्सुकाः। अस्माभिरपि पूर्णोत्तरदायित्वेन स्वीयसांस्कृतिकदायः आत्मजीवने सन्धारणीयः, अन्येभ्यश्च कृते प्रसारणीयः। 
           मम प्रियाः देशवासिनः, अहमधुना भवतः, विशेषतश्च युवजनान्  प्रश्नमेकं प्रष्टुमिच्छामि। क्षणं चिन्तयन्तु, भवान् एकजवेन कियन्तं ‘पुश-अप’-इति व्यायामं कर्तुं पारयति। यदहमधुना सूचयामि तेन भवन्तः अवश्यमेव आश्चर्यम् अनुभविष्यन्ति । मणिपुरे चतुर्दशवर्षीयेण थौनाओजम-निरंजॉयसिंहेन एकनिमेष- समये शतोत्तरनवमितस्य ‘पुश-अप’-इति व्यायाम-सम्पादनस्य कीर्तिमानं रचितम् । निरंजॉयसिंहस्य कृते कीर्तिमानस्थापनं नूतनविधानं नैवास्ति यतोह्यनेन पूर्वमपि एकहस्तेन सर्वाधिक ‘नकलपुश-अप’-इति कीर्तिमानं स्थापितमासीत् । अहं पूर्णतः विश्वस्तोsस्मि यद्भवन्तः निरंजॉयसिंहेन प्रभाविताः भविष्यन्ति, शरीरसौष्ठवं च स्वजीवनस्य अंगत्वेन स्थापयिष्यन्ति। 
           सखायः, अहमद्य लद्दाखसम्बद्धमेकं वृतान्तं सम्विभाजयामि, यद्विषये ज्ञात्वा भवन्तः गर्विताः भविष्यन्ति। लद्दाख-क्षेत्रं शीघ्रमेव एकस्य प्रकृष्टस्य Open Synthetic Track इति सांश्लेषिक-विवृतधावनपरिपथस्य, ‘Astro-Turf’-इति चित्र-तृणाच्छादित-पादकन्दुक-क्रीडांगणस्य उपहारम् अधिगम्यमानमस्ति । क्रीडांगणमेतत् दशसहस्र-फुट्मितोपरि निर्माणाधीनं वर्तते। एतत् लद्दाखस्य बृहत्तमं विवृत-क्रीडांगणं भविष्यति, यत्र त्रिंशत्-सहस्रजनाः सम्भूय उपवेक्ष्यन्ति। लद्दाखस्य अस्मिनाधुनिकक्रीडांगणे अष्टवीथियुतं सांश्लेषिकं विवृतधावनपरिपथमपि स्थाप्यते । अत्रैकसहस्रशय्यानां छात्रावासस्य सुविधाऽपि भविष्यति । भवन्तः एतद् ज्ञात्वाऽपि तुष्टाः भविष्यन्ति यत्क्रीडांगणमिदं FIFA –इति विश्वस्य बृहत्तमपादकन्दुकसंस्थया प्रमाणीकृतमस्ति । यदाऽपि क्रीडानां एतादृग्विशालः मूलाधारः सन्नद्धः भवति, तर्हि देशस्य यूनां कृते श्रेष्ठावसरान् उपस्थापयति । सहैव यत्रैतादृशी व्यवस्था भवति, तत्राखिलदेशस्य जनानां गमनागमनं भवति, पर्यटमभिवर्धते, वृत्यवसराश्च जायन्ते । अस्य क्रीडांगणस्यापि बहुविधलाभाः लद्दाखस्य युवजनेभ्यः भविष्यन्ति । 
        मम प्रियाः देशवासिनः, ‘मनकीबात’-प्रसारणे ऐषमः क्रमेsपि वयम् अनेकान् विषयान् चर्चितवन्तः | अपरोsपि विषयः अस्ति, यः साम्प्रतं सर्वेषां मनस्सु विराजते, सोsस्ति कोरोना-सम्बद्धः | कोरोना-व्याधेः नवीनोर्मिभिः भारतं सुबहु सफलतया युद्ध्यति, एतदपि अस्ति गर्व-वृत्तं यत् अधुना पर्यन्तं प्रायशः सार्ध-चतुष्कोटि-बालाः कोरोना-सूच्यौषधस्य मात्रां स्वीकृतवन्तः | अर्थात् पञ्चदशतः अष्टादश-वर्षीयाः प्रायेण प्रतिशतं षष्टि-मिताः युवानः त्रितः चतुर्षु सप्ताहेष्वेव सूच्यौषधस्य मात्रां आदत्तवन्तः | अमुना  न केवलम् अस्माकं यूनां रक्षा भविष्यति, अपि तु, तेषाम् अध्ययनमपि सततं प्रवर्तयितुं साहाय्यम् अवाप्स्यते | अपरमेकं भद्रं वृत्तम् इदमपि अस्ति यत् विंशतौ दिनाभ्यन्तरे एव कोटि-जनाः precaution dose-इति पूर्वोपय-मात्रामपि स्वीकृतवन्तः |  निजदेशीये सूच्यौषधे देशवासिनाम् अयं विश्वासः, अस्मदीया प्रबला शक्तिरस्ति | साम्प्रतन्तु Corona-संक्रमणस्य प्रकरणानि अपि न्यूनीजायन्ते - अयं हि सुतरां सकारात्मकः संकेतः अस्ति | जनाः सुरक्षिताः भवेयुः, देशस्य आर्थिक-कार्याणां गतिः सन्धारिता भवेत् – प्रत्येकमपि देशवासिनः इयमेव कामनास्ति | अथ च, भवन्तस्तु जानन्त्येव, ‘मनकीबात’-कार्यक्रमे, कानिचित् वृत्तानि, अहम्, अकथयित्वा स्थातुं नैव शक्नोमि, यथा, ‘स्वच्छता-अभियानम्’, अस्माभिः नैव विस्मर्तव्यम्, Single-use-plastic- इति एकलोपयुज्य-घट्यातुं विरुद्ध्य प्रवर्त्यमानं अभियानम् अस्माभिः इतःपरमपि वेगेन नूनं प्रवर्तनीयम्, Vocal for Local-इति मन्त्रः, अस्मदीयम् उत्तरदायित्वमस्ति, अस्माभिः ‘आत्मनिर्भर-भारताभियान’स्य कृते प्राणपणेनापि प्रयतनीयम् | अस्माकं सर्वेषां प्रयासैरेव, देशः, विकासस्य अभिनवाम् उत्तुङ्गताम् अवाप्स्यति | अनया कामनया साकम्, अहम्, भवद्भ्यः प्रस्थानं करोमि | भूयान्सः धन्यवादाः |
