      मम प्रियाः देशवासिनः, नमस्कारः | ‘मनकीबात’- इत्यस्मै कार्यक्रमाय भवतां सर्वेषाम् अपि बहूनि पत्राणि प्राप्तवान्, जनसञ्चारमाध्यमैः, NaMoApp इति चरिष्णुतन्त्रेण चापि अनेकान् सन्देशान् प्राप्तवान्, एतदर्थम् कृतज्ञोऽस्मि । एतस्मिन् कार्यक्रमे अस्माकं प्रयासः भवति यत् परस्परं प्रेरणादायि-प्रयासान् चर्चयामः, जनान्दोलनेभ्यः विहित-परिवर्तनानां गाथाः, सम्पूर्णदेशाय कथयामः । एतस्मिन् एव क्रमे, अहम् अद्य भवद्भिः सह, देशस्य एतादृशस्य एव जनान्दोलनस्य चर्चां कर्तुम् इच्छामि, यत् देशस्य प्रत्येकं नागरिकस्य जीवने अतिमहत्वम् आदधाति । परम्, ततः पूर्वम् अहम् अद्यतनाभिः सन्ततिभिः, चतुर्विंशतिः पञ्चविंशतिः वा वर्षीयैः नवयुवभिः, कञ्चन प्रश्नं प्रष्टुम् इच्छामि, अथ च एषः प्रश्नः अत्यन्तं गभीरः अस्ति, तस्मात् मत्प्रश्नविषये अवश्यं चिन्तयन्तु । किं भवन्तः जानन्ति - यदा भवतां पितरौ भवदीये आयुवर्गे आस्ताम्, तदा एकवारं तेषां जीवनाधिकाराः अपि अपहृताः आसन्! भवन्तः चिन्तयन्तः स्युः कथम् एतत् सम्भाव्यते? एतत् तु असम्भवम् अस्ति । परं मम नवयुवानः सखायः! अस्माकं देशे एकदा एतादृशं जातम् आसीत् | एषः पुरातनः विषयः पञ्चसप्तत्यधिक-नवदशशत-तमवर्षीयः अस्ति । जूनमासस्य समयः आसीत् यदा आपत्कालः घोषितः आसीत्, आपत्कालः च प्रवर्तितः आसीत् । तस्मिन्, देशस्य नागरिकेभ्यः सर्वाधिकाराः प्रतिस्वीकृताः आसन् । तेषु कश्चन अधिकारः, संविधानस्य एकविंशतितमानुच्छेदान्तर्गतं सर्वेभ्यः भारतीयेभ्यः ‘जीवनस्य व्यक्तिगतस्वतन्त्रतायाः च अधिकारः’ अपि आसीत् । तस्मिन् समये भारतस्य लोकतन्त्रं विनष्टं कर्तुं प्रयासः जातः । देशस्य न्यायालयाः, प्रत्येकं संवैधानिकी संस्था, सञ्चारमाध्यमानि, सर्वेषु अपि नियन्त्रणं स्थापितम् आसीत् । स्वीकृतिं विना कस्यचिद् मुद्रणस्य अनुमतिः नैव  आसीत् । अहं स्मरामि, यदा विख्यात-गायकेन किशोर-कुमारेण शासनस्य प्रशंसाकरणम् अस्वीकृतम् तदा तस्योपरि अपि प्रतिबन्धः कृतः । आकाशवाण्याम्  अपि तस्य प्रवेशः अपसारितः । परम् अत्यधिक-प्रयासैः, सहस्राणां स्वेच्छया-निगडनानन्तम्, लक्षाधिकेषु जनेषु अत्याचारानन्तरम् अपि, भारतजनतायाः, लोकतन्त्रे विश्वासः दृढः एव अवर्तत, किञ्चिद् अपि इतस्ततः न अभवत् । 
          वयं भारतीयाः आ बहोः कालात्, यान् लोकतन्त्र-संस्कारान् निर्वहन्तः स्मः, या लोकतान्त्रिकी भावना अस्माकं प्रत्यङ्गं विराजते, अन्ततः तस्याः एव जयः अभवत् । भारतीयैः जनैः लोकतांत्रिक-मार्गेण एव आपत्कालः अपसारितः, पुनश्च, लोकतन्त्रस्य स्थापना कृता । अधिनायकवादस्य मानसिकता, वृत्तिः प्रवृत्तिः वा लोकतांत्रिक-रूपेण पराजिता । एतादृशम् उदाहरणं विश्वे कदाचिद् एव अत्यन्तं कठिनतया प्राप्नुयात् । आपत्काले देशवासिनां संघर्षं, प्रत्यक्षं कर्तुं, सहभागं च कर्तुं सौभाग्यम् अहं लोकतन्त्रस्य सैनिक-रूपेण प्राप्तवान् । अद्य, यदा देशः स्वतन्त्रतायाः पञ्चसप्ततितमं वर्षम् पर्व-रूपेण आमानयति, अमृतमहोत्सवम् आचरति, तदा आपत्कालस्य सः भयावहः कालः अपि अस्माभिः न कदापि विस्मर्तव्यः । आगामि-सन्ततिभिः अपि नैव विस्मरणीयः । अमृत-महोत्सवः न केवलं सहस्र-वर्षाणां परतन्त्रतायाः मुक्तेः विजयगाथा अस्ति, अपि तु, स्वतन्त्रतायाः अनन्तरं पञ्चसप्ततिवर्षाणां यात्रा अपि अस्मिन् अन्तर्भवति । इतिहासस्य प्रत्येकस्मिन् अपि चरणे किञ्चित् आत्मानं शिक्षयन्तः वयं अग्रेसराः भवामः |
             मम प्रियाः देशवासिनः, अस्मासु कदाचिद् एव कश्चन एतादृशः स्यात्, येन, स्वकीये जीवने आकाश-सम्बद्धाः कल्पनाः न कृताः स्युः । बाल्यकाले प्रत्येकम् अपि आकाशस्य चन्द्रतारकाः तत्सम्बद्धाः कथाः च आकर्षयन्ति । युवभ्यः तु आकाश-स्पर्शः स्वप्न-पूर्तेः पर्यायवत् भवति । अद्य अस्माकं भारतं यदा एतावत्सु क्षेत्रेषु सफलतायाः शिखरं स्पृशति, तदा आकाशः अन्तरिक्षं वा, एतस्मात् अस्पष्टं कथं स्यात्! विगते कतिपये काले अस्माकं देशे Space Sector-इति नभःक्षेत्र-सम्बद्धानि नैकानि बृहत्कार्याणि जातानि । देशस्य एतासु उपलब्धिषु एका अस्ति - In-Space नामधेयायाः संस्थायाः निर्माणम् इति । एतादृशी काचित् संस्था, या नभःक्षेत्रे, भारतस्य वैयक्तिकक्षेत्रेभ्यः नूतनान् अवसरान् प्रोत्साहयति । एतस्य आरम्भेण अस्माकं देशस्य युवानः विशेष-रूपेण आकर्षिताः सन्ति । अनेकैः नवयुवकैः एतत्- सम्बद्धाः सन्देशाः मह्यं प्रेषिताः सन्ति । कतिपय-दिनानि पूर्वं यदा अहम् In-Space संस्थायाः मुख्यालयस्य लोकार्पणाय गतः आसम्, तदा अहं नैकेषां यूनां नवोद्यमितायाः विचारान् उत्साहं च दृष्टवान् । अहं तैः सह दीर्घकालं यावत् संभाषणम् अपि कृतवान् । भवन्तः अपि यदा एतेषां विषये ज्ञास्यन्ति तदा अवश्यं आश्चर्यान्विताः भविष्यन्ति, यथा, नभःक्षेत्रीयाणां नवोद्यमानां संख्याम्, अथ च गतिम् एव स्वीकुर्वन्तु । अद्यारभ्य कतिपय-वर्षाणि पूर्वम् अस्माकं देशे, नभःक्षेत्रे, नवोद्यमानां विषये, कश्चिदपि विचारम् अपि न करोति स्म | अद्य च एतेषां संख्या शताधिका अस्ति । एते सर्वेऽपि नवोद्योगाः एतादृशासु परिकल्पनासु कार्यं कुर्वन्ति, येषां विषये पूर्वं तु चिन्तनम् एव न भवति स्म, अथ वा एतत् वैयक्तिक-क्षेत्राय असम्भवम् मन्यते स्म । उदाहरणार्थं, चेन्नई-हैदराबादयोः नवोद्योगद्वयम् अस्ति – अग्निकुलम्, स्काईरूट चेति! एते नवोद्योगाः एतादृशानि प्रक्षेपकयानानि विकासयन्ति यानि अन्तरिक्षे लघूनि payloads इति वस्तुखण्डानि नेष्यन्ति । एतेन अन्तरिक्ष-प्रक्षेपणस्य व्ययः अत्यन्तं न्यूनः भविष्यति इति अनुमीयते । एवम् एव हैदराबादस्य एकः इतोsपि ध्रुवा-स्पेस्-इत्याख्यः नवोद्योगः, उपग्रहस्थापनाय, उपग्रहेभ्यः High Technology solar Panels इति उच्च-प्रविधि-सौर-संयंत्रवत् कार्यं करोति । अहम् एकेन इतोsपि अन्तरिक्ष-सम्बद्धेन दिगन्तरा इति नवोद्योगस्य तनवीर-अहमदम्  अमिलम्, यः अन्तरिक्षस्य अवकरान् चिह्नितान् कर्तुं प्रयासरतः अस्ति । अहं तेभ्यः एकम् आह्वानम् अपि दत्तवान्, यत् ते तादृशे प्रविधौ कार्यं कुर्युः येन अन्तरिक्षे विद्यमानस्य अवकरस्य किञ्चन समाधानं भवेत् । दिगन्तरा अथ च Dhruva Space उभयमपि जूनमासस्य त्रिंशत्-तारिकायां भारतीयान्तरिक्षानुसन्धानसङ्घटनस्य प्रक्षेपणयानेन स्वकीयं प्रथमं प्रक्षेपणं करिष्यतः । एवं प्रकारेण एव, बेंगलुरु-महानगरस्य Astrome-नामधेयस्य अन्तरिक्ष-नवोद्योगस्य संस्थापिका नेहा अपि उत्तमे कस्मिन्चित् विचारे कार्यं कुर्वती अस्ति । एषः नवोद्योगः एतादृशानि Flat Antenna इति ऋजु-तरङ्ग-यन्त्राणां निर्माणं कुर्वन् अस्ति यानि न केवलं स्वरूपे लघूनि भविष्यन्ति, अपि तु तेषां मूल्यम् अपि अत्यन्तं न्यूनं भविष्यति । एतस्य प्रविधेः अभियाचना विश्वस्मिन् विश्वे भवितुम् अर्हति । 
                 सखायः, In-Space - इत्यस्य कार्यक्रमे, अहं, मेहसाणा-नगरस्य  विद्यालयीयच्छात्रां पुत्रीं तन्वी-पटेल- इत्येनाम् अपि अमिलम् । सा अत्यन्तं लघु-उपग्रहम् अवलम्ब्य कार्यं कुर्वती अस्ति, यत् आगामिषु कतिपय-मासेषु अन्तिरिक्षं प्रति प्रमोचयिष्यते । तन्वी मां गुजराती-भाषया अत्यन्तं सरलतया स्व-कार्य-विषये विवरणं व्याहृतवती | तन्वीम् इव देशस्य प्रायः सार्धशतं विद्यालयीयच्छात्राः, अमृतमहोत्सवे एतादृशेषु पञ्चसप्ततौ उपग्रहेषु कार्यं कुर्वन्तः सन्ति, अथ च, प्रसन्नतायाः विषयः एषः अपि अस्ति, यत्, एतेषु अधिकाः छात्राः देशस्य लघु-नगरेभ्यः सन्ति ।  
           सखायः, एते ते एव युवानः सन्ति, येषां मनस्सु कतिपय-वर्षाणि पूर्वं नभःक्षेत्रस्य बिम्बं कस्यचित् अत्यन्तं गोपनीयकार्यवत् भवति स्म, परं, देशेन अन्तरिक्षसम्बद्धेषु क्षेत्रेषु परिष्काराः कृताः, अथ ते एव युवानः अधुना स्वकीयान् उपग्रहान् प्रक्षेपयन्तः सन्ति । यदा देशस्य युवा नभःस्पर्शाय सिद्धः अस्ति, तदा कथम् अस्माकं देशः पृष्ठतः भवितुम् अर्हति?
           मम प्रियाः देशवासिनः, ‘मनकीबात’-कार्यक्रमे, अधुना एकः एतादृशः विषयः, यं श्रुत्वा भवतां मनांसि अपि प्रफुल्लितानि भविष्यन्ति, अथ च भवन्तः प्रेरणाम् अपि प्राप्स्यन्ति । विगतेषु दिनेषु, अस्माकं ओलिम्पिक्-स्वर्णपदक-विजेता नीरजचोपड़ा पुनः प्रधानवार्तासु अग्रगण्यः अवर्तत । ओलिम्पिक्-क्रीडानन्तरम् अपि, सः, अनुदिनं, सफलतायाः नित्य-नूतनानि कीर्तिमानानि स्थापयन् अस्ति ।  Finland-देशे नीरजः Paavo Nurmi-क्रीडासु रजतपदकं जितवान् । न एतावद् एव । तेन कुन्तकक्षेप-क्रीडायां स्वनिर्मितं कीर्तिमानम् अपि अतिक्रान्तम्। Kuortane - क्रीडासु नीरज-महोदयेन पुनरेकवारं स्वर्णपदकं विजित्य देशस्य गौरवं वर्धितम् । एतत् स्वर्णपदकं तेन तादृश्याम् अवस्थायां जितं यदा तत्रत्य-वातावरणम् अत्यन्तम् असमीचीनम् आसीत् । एतादृशी दृढेच्छाशक्तिः अद्यतन-यूनां परिचायिका अस्ति । नवोद्योगादारभ्य क्रीडा-जगत्-पर्यन्तं भारतस्य युवा नूतनानि कीर्तिमानानि निर्माति । अनतिचिरम् एव आयोजिते Khelo India-युव-क्रीडासु अपि अस्माकं क्रीडकैः अनेकानि कीर्तिमानानि रचितानि । भवन्तः ज्ञात्वा हर्षम् अनुभविष्यन्ति यत् एतासु क्रीडासु केवलं द्वादश-कीर्तिमानानि अतिक्रान्तानि – न एतावदेव, एकादश-कीर्तिमानि महिला-क्रीडिकाभिः अर्जितानि सन्ति । मणिपुरस्य एम्.मार्टिना-देवी भारोत्तोलने अष्टौ कीर्तिमानानि निर्मातवती । एवम् एव संजना, सोनाक्षी, भावना चापि विभिन्नानि कीर्तिमानानि रचितवत्यः । स्वपरिश्रमेण एतैः क्रीडकैः संसूचितं यत् आगामि-काले अन्ताराष्ट्रिय-क्रीडासु भारतस्य गौरवं कियत् वर्धिष्यते इति । अहम् एतान् सर्व-क्रीडकान् वर्धापयामि, भविष्याय च शुभकामनाः अपि प्रकटयामि ।
            सखायः, खेलो-इंडिया-युव-क्रीडासु कश्चन इतोsपि प्रमुखः विषयः अस्ति । ऐषमः अपि नैकाः एतादृश्यः प्रतिभाः समक्षम् आगताः, याः अत्यन्तं साधारण-परिवारेभ्यः सन्ति । एतैः क्रीडकैः स्वीय-जीवने अत्यन्तं संघर्षः आचरितः, अथ चैतस्मिन् सफलतायाः शिखरं प्राप्तवन्तः । एतेषां सफलतायां, एतेषां परिवारस्य, मातृ -पितॄणाम् अपि महती भूमिका अस्ति ।
            सप्तति-किलोमीटर-मितायां द्विचक्रिका-चालन-क्रीडायां स्वर्णपदकविजेतुः श्रीनगरस्य आदिल-अल्ताफस्य पिता सीवनकार्यं करोति, परं, तेन स्वपुत्राणां स्वप्न-पूर्तये कथञ्चिद् अपि अवसरः न त्यक्तः । अद्य, आदिलेन स्व-पितुः सम्पूर्णस्य जम्मू-काश्मीरस्य च शिरः ऊर्ध्वं कृतम् । भारोत्तोलनवर्गे स्वर्णपदकविजेतुः चेन्नई-नगरस्य ‘एल्.धनुष्’-इत्याख्यस्य पिता अपि साधारणः काष्ठकारः अस्ति । सांगली-स्थानस्य पुत्री काजोल-सरगारः, तस्याः पिता चायं विक्रीणाति । काजोलः स्व-पितुः कार्ये सहयोगम् अपि करोति स्म, अथ च, भारोत्तोलनस्य अभ्यासम् अपि करोति स्म । तदीयः तत्परिवारस्य च एषः परिश्रमः सफलीभूतः, काजोलः भारोत्तोलने अत्यन्तं प्रशंसावचांसि वर्धापनानि च प्राप्नोत् । तथैव एतेन प्रकारेण अद्भुतं कार्यं रोहतक-नगरस्य तनुः अपि अकरोत् । तनोः पिता राजबीरसिंहः रोहतकस्य कस्मिन्श्चिद् विद्यालये लोकयान-चालकः अस्ति । तनुः मल्लक्रीडायां स्वर्ण-पदकं विजित्य स्वकीयं स्वपरिवारस्य, स्वपितुः च स्वप्नं सत्यं कृतवती ।  
            सखायः, क्रीडाजगति, अधुना, भारतीय-क्रीडकानां प्रभावः तु वर्धमानः अस्ति, युगपदेव, भारतीय-क्रीडकानाम् ख्यातिः निर्मितास्ति । यथा हि, एतासु खेलो-इंडिया-युव-क्रीडासु ओलिम्पिक-क्रीडासु सम्मिलित-स्पर्धानाम् अपेक्षया इतर पञ्च-स्वदेशीय-क्रीडाः अपि सम्मिलिताः आसन् । एताः च क्रीडाः सन्ति – गतका, थांग ता, योगासनम्, कलरीपायट्टू, मल्लखम्ब चेति ।
            सखायः, भारते एकस्याः एतादृशक्रीडायाः अऩ्ताराष्ट्रिय-स्पर्धा आयोजयिष्यते यस्याः जन्म वर्षेभ्यः पूर्वम् अस्माकं देशे एव अभवत् । एतत् आयोजनम् अस्ति - जुलाईमासस्य अष्टाविंशति-दिनाङ्के आरप्स्यमाणायाः शतरंज-इति चतुरङ्ग-क्रीडायाः । ऐषमः, चतुरङ्गस्पर्धायाम् अशीत्यधिकशताधिकाः देशाः सहभागं करिष्यन्ति । क्रीडायाः स्वास्थ्यस्य च अस्माकीना अद्यतनचर्चा इतोsपि एकस्याः नाम विना पूर्णा भवितुं न अर्हति - एतत् नाम अस्ति  तेलंगानाराज्यस्य  पर्वतारोहिण्याः पूर्णा-मालावथ-वर्यायाः । पूर्णा ‘सेवेन समिट्स चैलेंज’- इति समाह्वानं पूर्णं कृत्वा सफलतायाः इतोsपि एकं ध्वजोत्तोलनं कृतवती । सेवेन-समिट्स-समाह्वानम् अर्थात् विश्वस्य सप्तषु, सर्वतः कठिनेषु उत्तुङ्गशिखरेषु आरोहणस्य  समाह्वानम् । पूर्णा स्वकीयेन साहसेन, उत्तरामेरिका-देशस्य ‘माउंट-देनाली’इति  सर्वतः उन्नतशिखरम् आरुह्य देशं गौरवान्वितं कृतवती । पूर्णा, भारतस्य सा पुत्री अस्ति या वयसः त्रयोदशे एव वर्षे माउंट-एवरेस्ट-शिखरम् आरुह्य अद्भुतं प्रदर्शनं कृतवती आसीत् ।
           सखायः, यदा विषयः क्रीडानां प्रवर्तते, तर्हि अहम् अद्य, भारतस्य सर्वाधिकासु प्रतिभाशालि-क्रिकेट-क्रीडिकासु मिताली-राजस्य अपि चर्चां कर्तुम् इच्छामि । तया, एतस्मिन् मासे क्रिकेट-क्रीडातः संन्यासाय घोषणा कृता अस्ति, येन नैके क्रीडा-प्रेमिणः भावुकाः अभवन् । मिताली केवलम् एका असाधारण-क्रीडिका एव नास्ति  अपि तु, नैकाभ्यः क्रीडिकाभ्यः प्रेरणास्त्रोत-रूपा अपि अस्ति । अहं, मिताली-महोदयायै तदीय-भविष्याय अनन्ताः शुभकामनाः प्रकटयामि ।
             मम प्रियाः देशवासिनः, ‘मनकीबात’- इत्यस्मिन् वयं waste to wealth इत्यनेन सम्बद्धानां सफलप्रयासानां चर्चां कुर्वन्तः स्मः । एतादृशमेव उदाहरणं मिज़ोरमराज्यस्य राजधान्याः आइजवालनगरस्य अस्ति। आइजवालनगरे ‘चिटे लुई’इति एका मनोरमा नदी अस्ति, या हि अनेकवर्षाणां उपेक्षाकारणात् मालिन्यावकरयोः राशित्वेन परिणता आसीत्। एतस्याः उद्धारार्थं विगतेषु वर्षेषु प्रयासाः आरब्धाः। अस्य कृते स्थानीयाभिकराणि स्वयंसेविसंस्थाः, स्थानीयजनाश्च मिलित्वा ‘संरक्ष-चिट्टे-लुई्, इति कार्ययोजनामपि चालयन्ति। एतेन नदीशुद्धि-अभियानेन अपशिष्टात् धनसर्जनस्य अवसरः अपि उपपादितः। वस्तुतः अस्यां नद्यां, तीरेषु च कृतकानां, कृतकस्यूतानां च आकरः संचितः आसीत्। नदीरक्षण-कार्यं कुर्वत्या संस्थया, एतैरेव कृतकस्यूतैः मार्गनिर्मार्णार्थं निर्णीतम्। एवं नद्याः निःसृतैः अवकरैः मिज़ोरमराज्यस्य एकस्मिन् ग्रामे प्रथमः कृतकमार्गः निर्मितः, अर्थात् स्वच्छताऽपि, विकासः चापि।
        सखायः, एतादृशः एव प्रयासः पुडुचेरी-युवभिः अपि स्वीयानां स्वैच्छिक-संस्थानां माध्यमेन आरब्धः। पुडुचेरीनगरं समुद्रतीरे स्थितमस्ति। तत्रत्यानां समुद्रतटानां, सामुद्रिक-सौन्दर्यस्य च दर्शनार्थं बहवो जनाः आगच्छन्ति। परं, कृतकोत्पन्नं प्रदूषणं तत्र वर्धमानं आसीत्- इतिकृत्वा समुद्रं, समुद्रतटं, पर्यावरणं च रक्षितुं अत्रत्यैः जनैः ‘Recycling for Life’ इत्यभियानम् आरब्धम्। अद्य पुडुचेरीनगरस्य कराईकलक्षेत्रे प्रतिदिनं सहस्राधिक-किलोग्राममितानां अवकराणां संग्रहणं, पृथक्करणं च क्रियते। तस्मिन् यत् भूतजन्यः अर्थात् organic अपशिष्टः भवति, तेन पांसवः उत्पाद्यन्ते, शेषतश्च विविधवस्तूनां पुनश्चक्रणं सम्पाद्यते। एतादृशाः प्रयासाः प्रेरणास्पदीभूताः तु सन्ति, सहैव एकलप्रयुक्तं कृतकं विरुद्ध्य भारतस्य अभियानमपि तीव्रतरं कुर्वन्ति। 
            सखायः, अहं यदा भवद्भिः संभाषमाणः अस्मि, तदा हिमाचलप्रदेशे अद्वितीयः cycling rally इति द्विचक्रका-प्रचालनसमागमः प्रचलति। अस्यापि विषयेऽहं भवद्भ्यः सूचयितुमिच्छामि। स्वच्छतायाः सन्देशं प्रसारयितुं द्विचक्रिका-यात्रिणां समूहः शिमलातः मण्डीं प्रति निर्गतः अस्ति। एते जनाः पर्वतमार्गेषु प्रायः पंचसप्तत्यधिक-शतकिलोमीटरमितम् अन्तरालं द्विचक्रिका-यानैः एव सम्पादयिष्यन्ति। अस्मिन् समूहे बालाः वृद्धाः चापि सन्ति। अस्माकं पर्यावरणं यदि स्वच्छं भवति, अस्माकं पर्वताः, नद्यः, समुद्राः स्वच्छाः सन्ति चेत्तर्हि अस्माकं स्वास्थ्यमपि श्रेष्ठतरं जायते। भवन्तः एतादृशानां प्रयासानां विषये मह्यं अवश्यं लिखन्तु। 
        मम प्रियाः देशवासिनः, अस्माकं देशे ‘मानसून’ - इति प्रावृट्-कालस्य विस्तरः सततं जायते। नैकेषु राज्येषु वर्षा वर्धमाना अस्ति। एषः समयः ‘जलं’ ‘जलसंरक्षणं’ च प्रति विशेषावधानस्य अप्यस्ति। अस्माकं देशे तु शताब्देभ्यः एतद्- दायित्वं समाजेन सम्भूय निभाल्यते। भवद्भिः स्मृतं भवेद्यत् ‘मन-की-बात’ - इत्यस्मिन् अस्माभिः एकदा सोपानकूपानां परम्पराविषये चर्चा विहिता आसीत्। सोपानकूपाः बृहदाकाराः भवन्ति, येषु सोपानैः अवतरणं क्रियते। राजस्थानस्य उदयपुरे शताधिक-वर्षीयः एकः सोपानकूपः ‘सुल्तान-की-बावड़ी’ इत्यस्ति। अस्य निर्माणं रावसुल्तानसिंहेन कारितं, परं नैकवर्षाणाम् उपेक्षया शनैः शनैः एतत्स्थानं निर्जनं संजातम्, अवकराणां मालिन्यस्य च राशित्वेन परिणतम्। एकदा केचन युवानः भ्रमन्तः एनां सोपानवापीं प्राप्तवन्तः, एतस्याः दशां चाऽवेक्ष्य अतीव दुःखिताः जाताः। तैः युवभिः तत्क्षणं सुल्तान-सोपानकूपस्य परिदृश्यं भागधेयं च परिवर्तयितुं संकल्पितम्। स्वीयाभियानस्य नामकरणं तैः ‘सुल्तान-से-सुरतान’ - इति निर्धारितम्। भवन्तः चिन्तयिष्यन्ति यदेतत्  ‘सुर-तान’इति किमस्ति? वस्तुतः एते युवानः स्वीयप्रयासैः न केवलं सोपानकूपस्य कायाकल्पं कृतवन्तः, अपितु एनं संगीतेन सम्बद्धं चापि कृतवन्तः। सुल्तान-सोपानकूपस्य परिमार्जनं, परिष्करणं च कृत्वा तत्र गीत-संगीतस्य कार्यक्रमः भवति। एतत्-परिवर्तनस्य चर्चा सर्वत्र भवति, येन विदेशेभ्यः अपि जनाः एनं द्रष्टुं आगच्छन्ति। अस्य सफलप्रयासस्य विशिष्टतमं तथ्यमस्ति यदस्य संचालकाः सर्वेऽपि युवानः चार्टर्ड-अकाउण्टेण्ट-उपाधिधारकाः सन्ति। संयोगवशात् कतिपय-दिनाऽनन्तरं जुलाई-मासस्य प्रथमदिने  चार्टर्ड्-अकाउण्टेण्ट्-दिवसः आपतति। अहं देशस्य सर्वेभ्यः सी.ए.-जनेभ्यः अग्रिमं अभिनन्दनं व्याहरामि। वयं स्वीय-जलस्रोतांसि सङ्गीतादिभिः सामाजिक-कार्यक्रमैश्च संयोज्य तानि प्रति प्रतिबोधभावं समुत्पादयितुं शक्नुमः। जलसंरक्षणं तु वस्तुतः जीवनसंरक्षणम् । भवन्तः दृष्टवन्तः स्युः यत् अद्यत्वे, नैकाः ‘नदीमहोत्सवाः’ आयोज्यन्ते। भवतां नगरेषु यानि कानिचन जलस्रोतांसि सन्ति, तत्र किमपि आयोजनं अवश्यं सम्पादयन्तु। 
            मम प्रियाः देशवासिनः, अस्माकम् उपनिषदाम् अन्यतमः जीवनमन्त्रः अस्ति - ‘चरैवेति-चरैवेति-चरैवेति’ - इति। भवद्भिः अपि एषः मन्त्रः अवश्यं श्रुतः स्यात्। अस्य भावः सतत-गमनं, सक्रियत्वं चास्ति। अयं मन्त्रः अस्माकं देशे लोकप्रियः अस्ति, यतो हि सतत-गमनं, गतिशीलत्वं चास्माकं स्वभावस्य अंगभूतम् । राष्ट्रत्वेन वयं वर्षसहस्राणां विकासयात्रां कुर्वन्तः अत्र प्राप्ताः स्मः। समाजरूपेण वयम् सदैव नूतन-विचारान्, नवपरिवर्तनं च स्वीकुर्वन्तः अग्रेसरणं सम्पादितवन्तः । एतत्-पृष्ठभूमौ अस्माकं सांस्कृतिक-गतिशीलतायाः यात्राणां च बहुयोगदानम् अस्ति। अनेनैव हेतुना तु, अस्माकं ऋषि-मुनयः तीर्थयात्रासदृशीनि धार्मिक-दायित्वपूर्णानि कार्याणि अस्मभ्यं दत्तवन्तः । विविधासु तीर्थयात्रासु तु वयं सर्वे एव गच्छामः। भवद्भिः दृष्टं स्यात् यत्साम्प्रतं चतुर्धामयात्रायै बहु-संख्यासु श्रद्धालवः समागच्छन्ति। अस्माकं देशे विविधसमयेषु विभिन्नाः देवयात्राः अपि आयोज्यन्ते। देवयात्राः अर्थात् न केवलं श्रद्धालवः भक्ताः अपितु पूज्याः भगवन्तः अपि यात्रायै निस्सरन्ति। कतिपयदिनेषु जुलाईमासस्य प्रथमदिवसे भगवतो जगन्नाथस्य प्रसिद्धयात्रा आरब्धा । ओडिशाराज्ये आयोज्यमानया पुरीयात्रया तु प्रत्येकं देशवासी परिचितः अस्ति। जनाः अस्मिन् अवसरे पुरीयात्रायाः सौभाग्यं कांक्षन्ते । अन्येषु राज्येषु अपि जगन्नाथयात्रा महता समुत्साहेन आयोज्यते। भगवतः जगन्नाथस्य यात्रा आषाढमासस्य द्वितीयदिवसात् आरभते। अस्माकं ग्रन्थेषु ‘आषाढस्य द्वितीयदिवसे... रथयात्रा’, एवं संस्कृतश्लोकेषु वर्णनं प्राप्यते। गुजरातस्य अमदाबादे अपि प्रतिवर्षम् आषाढ़-द्वितीयातः रथयात्रा आयोज्यते। यदाऽहं गुजराते आसम्, तदा प्रतिवर्षम् अस्यां यात्रायां सेवायाः सौभाग्यम् अधिगम्यते स्म। ‘आषाढी-बीज’- इति नाम्ना प्रसिद्धायां आषाढ-द्वितीयायां कच्छप्रदेशे नूतनवर्षस्य आरम्भः भवति। एतेनाहं स्वीयसमस्तेभ्यः कच्छस्थेभ्यः भगिनी-बन्धुभ्यः नववर्षस्य हार्दिक-शुभकामनाः व्याहरामि। मम कृते अयं दिवसः अतिविशेषः अस्ति। अहं स्मरामि यत् आषाढद्वितीयातः एकदिवसपूर्वम् अर्थात् आषाढस्य प्रथमतिथौ अस्माभिः गुजरातप्रदेशे संस्कृतमहोत्सवस्य आरम्भः कृतः आसीत्, यस्मिन् संस्कृतभाषायां गीत-संगीत-सांस्कृतिककार्यक्रमाणाम् आयोजनं क्रियते। अस्यायोजनस्य नाम ‘आषाढस्य प्रथमदिवसे’ इत्यस्ति। अस्योत्सवस्य विशेषनामकरणस्य कारणं अस्ति। वस्तुतः, संस्कृतस्य कविकुलगुरुणा कालिदासेन आषाढमासतः वर्षाऽऽगमनं उपलक्ष्य मेघदूत-नामकं काव्यं लिखितम् । मेघदूते एकः श्लोकः अस्ति ‘‘आषाढस्य प्रथमदिवसे मेघमाश्लिष्टसानुम्’... अस्यार्थः अस्ति यत् आषाढस्य़ प्रथमदिवसे पर्वतेषु आच्छादिताः मेघाः ...इति। एषः एव श्लोकः अस्य आयोजनस्य आधारः संजातः। 
            सखायः, अमदाबादनगरं भवेत् पुरी वा, भगवान् जगन्नाथः स्वीययात्रया अस्मभ्यं अनेकान् गहनान् मानवीयसंदेशान् प्रेषयति। भगवान् जगन्नाथः संसारस्य स्वामी तु अस्ति, परं तस्य अस्यां यात्रायां निर्धनानां पीडितानां च विशेषं सहभागित्वं भवति। भगवन्तः समाजस्य प्रत्येकं वर्गेण, जनेन च साकं वर्तन्ते। एवमेव अस्माकं देशे यावत्यः यात्राः भवन्ति, तासु सर्वासु धनि-निर्धनयोः, उच्च-निम्नयोः वा कोऽपि भेदो न भवति। सर्वं भेदभावं निराकृत्य यात्रामात्रमेव सर्वोपरि भवति। यथा महाराष्ट्रस्य पंढरपुरयात्रायाः विषये भवद्भिः अवश्यं श्रुतं भवेत्। पंढरपुरयात्रायां न कोऽपि उत्कृष्टः निम्नो वा भवति । सर्वे ‘वारकरी’ -इति भगवतः विट्ठलस्य सेवकाः भवन्ति। चतुर्दिवसाऽनन्तरमेव जूनमासस्य त्रिंशत्तमे दिवसे अमरनाथ-यात्रा अपि प्रारब्धा । अमरनाथ-यात्रायै श्रद्धालवः समग्रदेशतः जम्मू-काश्मीरं प्राप्नुवन्ति। जम्मू-काश्मीरस्य स्थानीयजनाः समानश्रद्धया एतस्याः यात्रायाः दायित्वं निभालयन्ति, तीर्थयात्रिभिश्च सहयोगं आचरन्ति। 
            सखायः, दक्षिणे एतादृशमेव महत्त्वं सबरीमालायात्रायाः अस्ति। सबरीमालापर्वतेषु अयप्पा-भगवतः दर्शनार्थम् एषा यात्रा तदाऽऽरभ्य प्रचलति यदाऽयं मार्गः पूर्णतया अरण्यपूरितः अवर्तत। अद्यापि यदा जनाः एतासु यात्रासु गच्छन्ति तदा धर्माऽनुष्ठानेषु विश्रामावासादिषु च निर्धनानां कृते प्रभूताः अवसराः सृज्यन्ते, अर्थात् एताः यात्राः प्रत्यक्षतया निर्धनानां सेवायाः कृते अवसरान् उपपादयन्ति, निर्धनानां चाऽपि कृते समानरूपेण लाभप्रदाः भवन्ति। अनेनैव कारणेन, देशः अपि साम्प्रतम् आध्यात्मिकयात्रासु भक्तानां सुविधा-वर्धनाय एतावतः प्रयत्नान्  कुर्वन्नस्ति। यदि भवन्तः अपि एतादृग्यात्रायै गमिष्यन्ति, तर्हि आध्यात्मिकतया साकम् एकभारत-श्रेष्ठभारतस्य दर्शनमपि भविष्यति।
            मम प्रियाः देशवासिनः, यथापूर्वं साम्प्रतमपि ‘मनकीबात’- इत्यस्य माध्यमेन भवद्भिः साकं संयोगस्य एषः अनुभवः अतीव-सुखदः अवर्तत। वयं देशवासिनां सफलतानां उपलब्धीनां च चर्चां कृतवन्तः। सहैव अस्माभिः कोरोनां प्रत्यपि अवधानं संधारणीयम् अस्ति। यद्यपि सन्तोषस्य विषयः अस्ति यद्देशे सूच्यौषधीनां पर्याप्तं सुरक्षावरणं विद्यमानमस्ति। अस्माभिः प्रायः द्विशतकोटिमितं सूच्यौषधिप्रदानं सम्पादितम् । देशे पूर्वोपायत्वेन सूच्यौषधि-प्रदानमपि द्रुतगत्या प्रवर्तते। यदि भवतां द्वितीय-सूच्यौषधि-सेवनान्तरं पूर्वोपायसूच्यौषधेः समयः आगतः, तर्हि भवता तृतीया मात्रा अवश्यं ग्रहीतव्या। भवतां परिवारस्य सदस्यान्, विशेषतः वृद्धजनान् पूर्वोपायसूच्यौषधीनां ग्रहणम् अवश्यं कारयन्तु। हस्तस्वच्छता, मुखावरणम्  इत्यादीनां अवधानमपि अस्माभिः निभालनीयम् अस्ति। वर्षाकाले परिवेशे मालिन्य-कारणेन ये रोगाः भवन्ति, तेषां विषयेsपि अवधानं कर्तव्यम् । भवन्तः सर्वे अवहिताः भवन्तु, स्वस्थाः सन्तु - एतादृशया एव ऊर्जया अग्रेसरन्तु। आगामिनि मासे पुनः मेलिष्यामः। तावत्पर्यन्तं, बहुशो धन्यवादाः। नमस्कारः ।
