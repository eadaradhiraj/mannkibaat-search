मम प्रियाः देशवासिनः, नमस्कारः |
  अद्य, देशस्य अनेकेषु भागेषु सूर्यस्य उपासनायाः महापर्व ‘छठ’- इति सूर्यषष्ठी आमान्यते | ‘छठ’- पर्वणि सहभागीभवितुं लक्षशः श्रद्धालवः निजग्रामान्, स्वीय-गृहाणि, स्वकीयानि कुटुम्बानि च प्रयाताः सन्ति | षष्ठी-माता सर्वेषां समृद्धये, सर्वेषां च कल्याणार्थं आशीर्वादान् दद्यात् इति प्रार्थये | 
     सखायः, सूर्योपासनायाः परम्परायाः प्रमाणम् अस्ति यत् अस्माकं संस्कृतेः आस्थायाश्च प्रकृत्या सह कियत्गहनः संयोगः वर्तते। अस्याः पूजायाः माध्यमेन अस्माकं जीवने सूर्यप्रकाशस्य महत्त्वं व्याख्यातमस्ति। सहैव सन्देशः दीयते यदुत्थानं पतनं च जीवनस्य अभिन्न-भागः अस्ति। अतः प्रत्येकं स्थितौ अस्माभिः समानभावः संधारणीयः। छठमातुः पूजने नानाफलानां ठेकुआ-इति चूर्णपिण्डानां च प्रसादः अर्प्यते। अस्य पर्वणः व्रतः कठिनतया साध्यः भवति। षष्ठी-पूजनस्य अपरं वैशिष्ट्यम् अस्ति यदस्य पूजार्थं प्रयुक्तानि वस्तूनि समाजस्य विभिन्नजनैः सम्भूय सज्जीक्रियन्ते। अस्मिन् वेणुनिर्मितं कण्डोलं सुप्ली वा प्रयुज्यते। मृत्तिकादीपानां विशेषं महत्त्वं भवति। अस्य माध्यमेन समाजे चणकोत्पादकानां कृषकाणां वाताशक–निर्मातॄणां लघूद्यमिनां च महत्वं स्थापितमस्ति। तेषां सहकार्यं विना छठपूजनं सम्पन्नं न भवितुमर्हति। षष्ठी-उत्सवः अस्माकं जीवने स्वच्छतायाः महत्त्वं अपि सबलं बोधयति। अस्य पर्वणः आगमने मार्गाणां, नदीनां, घट्टानां, जलस्रोतसां चेति सर्वेषामेव स्वच्छीकरणं सम्पाद्यते। सूर्यषष्ठीपूजनं ‘एकभारतम् – श्रेष्ठभारतम्’ इत्यस्यापि उदाहरणं वर्तते। अद्य बिहारस्य पूर्वांचलस्य च जनाः देशस्य कस्मिन्नपि भागे सन्ति, तत्र षष्ठी-उत्सवः सोपचारम् आयोजयन्ति । दिल्ली-मुम्बई-सहितं महाराष्ट्रस्य विविधजनपदेषु, गुजरातस्य च विभिन्नभागेषु षष्ठी-पर्वणः आयोजनं व्यापकस्तरे सम्पाद्यते। अहं स्मरामि यत् पूर्वं गुजराते तावती छठपूजा न भवति स्म। परं कालान्तरेण प्रायः अखिले गुजरात-राज्ये छठपूजायाः छटा विकीर्णा दृश्यते। एतत् दृष्ट्वा अहमपि अतीव प्रसन्नताम् अनुभवामि। साम्प्रतं वयं पश्यामः यद्विदेशेभ्यः अपि छठपूजायाः कति कति भव्यचित्राणि प्राप्यन्ते। अस्य अर्थः यद्भारतस्य समृद्ध-दायः अस्माकं आस्था च विश्वस्य प्रत्येकं भागे स्वीयाभिज्ञानं प्रसारयतः। अस्मिन् महापर्वणि भागं गृहीतवते प्रत्येकं आस्थावते जनाय मम पक्षतः भूयस्यः शुभकामनाः विलसन्तुतराम्  ।
          मम प्रियाः देशवासिनः, सद्यः एव अस्माभिः पवित्रस्य षष्ठीपूजनस्य सूर्यपूजायाश्च विषये चर्चा विहिता । अतः कथं न वयमद्य सूर्यपूजया सहैव अस्य वराणामपि वर्णनं कुर्याम। सूर्यदेवस्य वरमेवास्ति - ‘सौर-ऊर्जा’। सौर-ऊर्जा-सन्दर्भे अद्य समग्रं विश्वं स्वीयभविष्यं परिलक्षयति। भारतस्य कृते तु सूर्यदेवः शताब्देभ्यः न केवलं उपासनायाः अपितु जीवनपद्धतेः अपि केन्द्रम् अवर्तत। भारतम् अद्य स्वीय- पारम्परिकानुभवानां आधुनिकविज्ञानेन सह संयोजनं विदधाति। तदैव वयं सौर-ऊर्जया विद्युदुत्पादकेषु बृहद्राष्ट्रेषु अन्यतमाः जाताः। सौरोर्जा कथमस्माकं देशस्य निर्धनानां मध्यमवर्गीयाणां च जनानां जीवनं परिवर्तयति इत्यपि अध्ययनस्य विषयः अस्ति। तमिलनाडोः काँचीपुरे एकः कृषकः थिरु.के.एझिलन् अस्ति। तेन ‘पी.एम.कुसुम- योजना’याः लाभं गृहीत्वा स्वीयकृषिक्षेत्रे दश-अश्वशक्तियुक्तं सौरजलाकर्षणयन्त्रं स्थापितम्। इदानीं तेन स्वीयक्षेत्रेषु विद्युद्विषये न कश्चन अपि व्ययः कर्तव्यः अस्ति । असौ क्षेत्रेषु जलसेचनार्थं शासकीयविद्युदापूर्तौ आश्रितः नास्ति। एवमेव राजस्थानस्य भरतपुरे ‘पी.एम.कुसुम-योजना’याः अन्यः लाभार्थी कृषकः कमलजी-मीणा अस्ति । कमलमहोदयेन स्वीयक्षेत्रेषु सौर-जलोत्तोलनयन्त्रं स्थापितं येन तस्य व्ययः न्यूनीभूतः अस्ति। यदि व्ययः न्यूनीभवति तर्हि आयः अपि वर्धते। कमलमहोदयेन अन्ये लघूद्यमाः अपि सौरविद्युदा योज्यमानाः सन्ति । तस्य क्षेत्रे काष्ठानां गोमलानां च उत्पादाः कार्यन्ते, तेष्वपि सौरविद्युत् उपयुज्यते। असौ दशतः द्वादश-जनेभ्यः वृत्तिमपि उपपादयति। कमलेन यस्याः कुसुमयोजनायाः लाभः अवाप्तः, तस्याः गन्धः अन्येभ्यः अपि प्रसरति।
          सखायः, अपि भवद्भिः कदापि चिन्तितं यत् एकमासस्य विद्युत्प्रयोगेण भवान् विद्युत्शुल्कप्रदानस्य स्थाने विद्युत्-धनं प्राप्तुमर्हन्ति? सौरोर्जया एतत् सम्पादितमस्ति। कतिपयदिनपूर्वं भवद्भिः देशस्य प्रथमस्य सूर्यग्रामस्य गुजरातस्य मोढेरा - इत्यस्य विषये प्रभूतचर्चा श्रुता स्यात्। मोढेरासूर्यग्रामे अधिकांशगृहेषु सौरशक्त्या विद्युदुत्पादनम् आरब्धम् । इदानीं तत्रत्येषु बहुषु गृहेषु मासान्ते विद्युत्-शुल्कपत्रं नागच्छति, अपितु विद्युत्तः अर्जनस्य धनादेशः प्राप्यते। एतत् दृष्ट्वा देशस्य अनेकग्रामाणां जनाः मह्यं पत्राणि लिखित्वा अध्यर्थयन्ति यत्तेषां ग्रामः अपि सूर्यग्रामत्वेन स्वीकर्त्तव्यः। तद्दिनं दूरं नास्ति यदा भारते सूर्यग्रामनिर्माणं महत्-जनान्दोलनं भविष्यति; मोढेराग्रामजनाः अस्यारम्भं पूर्वमेव कृतवन्तः सन्ति। आगच्छन्तु, ‘मनकीबात’- श्रोतृभिः साकं मोढेरावासिनां परिचयं कारयामः। अस्माभिः सह सम्प्रति दूरभाषेण श्रीमान् विपिनभाई-पटेलः सम्बद्धः अस्ति।
प्रधानमंत्रीजी – विपिनभाई, नमस्ते! 
पश्यतु, साम्प्रतं मोढेराग्रामः समग्रदेशस्य कृते आदर्शरूपेण चर्चास्पदीभूतः । परं यदा भवन्तं स्वबान्धवाः परिचिताः च सर्वं पृच्छन्ति, तदा भवन्तः तेभ्यः किं वर्णयन्ति, कः लाभः जातः?
विपिनजी – महोदय! जनाः अस्मान् पृच्छन्ति, तदा वयं वदामः यत् पूर्वं यत् किमपि विद्युत्शुल्कं प्राप्यते स्म, तदपि अधुना शून्यं जातम्, कदाचित् च सप्ततिः रूप्यकाणि आगच्छति, परमस्माकं सम्पूर्णग्रामे आर्थिकदशा उत्कृष्टतरा जायते।
प्रधानमन्त्रीजी - अर्थात् पूर्वं या विद्युत्शुल्क-चिन्ता आसीत् सा समाप्तास्ति?
विपिनजी - आम् महोदय! तत् सम्यक् अस्ति महोदय! अधुना तु ग्रामे चिन्ता नास्ति। सर्वे अनुभवन्ति यत् श्रीमता यत्सम्पादितं तदतीव सुष्ठु कृतमस्ति। ते प्रसन्नाः सन्ति, महोदय! सर्वे आनन्दिताः सन्ति।
प्रधानमन्त्रीजी - अधुना स्वीये एव गृहे विद्युद्-यन्त्रालयस्य स्वामिनः जाताः सर्वे । आत्मनः गृहोपरि विद्युदुत्पादनं जायते।
विपिनजी - आम् महोदय! सम्यक् अस्ति महोदय!
प्रधानमन्त्रीजी  - तर्हि ग्रामस्य जनानां उपरि अस्य परिवर्तनस्य कीदृशः प्रभावः?
विपिनजी – महोदय! समग्रगामस्य जनाः अधुना कृषिं कुर्वन्ति, यत्विद्युद्विषयिणी चिन्ता आसीत् तया ते मुक्ताः जाताः । विद्युत्शुल्कं न दातव्यं, इतिकृत्वा निश्चिन्ताः जाताः, महोदय!
प्रधानमन्त्रीजी - अर्थात् विद्युत्शुल्कं समाप्तम्, सौविध्यं च वर्धितम् अस्ति।
विपिनजी - समस्या आसीत् महोदय! यदा भवान् अत्र आगतवान्, तदा त्रि-आयामि-प्रदर्शनपुरस्सरम् उद्घाटनम् अभवत्, तदनन्तरं मोढेराग्रामे चाकचिक्यं जातमस्ति, महोदय! ये च सचिवाः आगताः, महोदय...
प्रधानमन्त्रीजी - आम् कथयतु।
विपिनजी - अनेन ग्रामः प्रसिद्धः जातः, महोदय!
प्रधानमन्त्रीजी - आम्, संयुक्तराष्ट्रसंघस्य महासचिवस्य इच्छा आसीत्। सः मां सबलम् आग्रहं कृतवान् यत् भ्रातः! एतादृशं महत् कार्यं कृतवान् अस्ति, तर्हि अहं तत्र गत्वा द्रष्टुम् इच्छामि।
प्रधानमन्त्रीजी - अस्तु विपिनभ्रातः! भवते, भवतः ग्रामजनेभ्यः च बहुशः शुभकामनाः व्याहरामि, अपि च, अशेष-विश्वं भवतः प्रेरणां गृह्णातु, एतच्च सौरोर्जाभियानं  प्रतिगृहं प्रसरतु।
विपिनजी - अस्तु महोदय! वयं सर्वान् वक्ष्यामः, यद् भ्रातः! सौर-संयन्त्रं स्थापयतु, आत्मनः धनेन अपि स्थापयतु, तदापि बहुलाभः अस्ति।
प्रधानमन्त्रीजी - आम्, जनान् बोधयतु। अस्तु, भूयस्यः शुभकामनाः। धन्यवादः भ्रातः!
विपिनजी - धन्यवादः महोदय! भवता सह वार्तालापेन मम जीवनं धन्यमभवत्।
प्रधानमन्त्रीजी – विपिनभ्रातः!  बहुशो धन्यवादाः ।  
आगच्छन्तु, साम्प्रतं मोढेराग्रामे वर्षा-भगिन्या साकमपि वार्तालापं कुर्मः।
वर्षाबेन - हरिः ॐ, नमस्ते, महोदय!
प्रधानमंत्रीजी - नमस्ते-नमस्ते, वर्षाबेन! भवान् कथमस्ति?
वर्षाबेन - वयं बहु सम्यक् स्मः, महोदय! भवान् कथमस्ति?
प्रधानमन्त्रीजी - अहं बहु कुशलः अस्मि।
वर्षाबेन - भवता सह वार्तालापेन वयं धन्याः स्मः, महोदय!
प्रधानमन्त्रीजी – अस्तु, वर्षाबेन!
वर्षाबेन - एवम्।
प्रधानमन्त्रीजी - भवती मोढेराग्रामे सैन्यपरिवारेण सम्बद्धाऽस्ति ।
वर्षाबेन - अहं सैन्यपरिवारेण सम्बद्धा, सैनिकचरस्य भार्यास्मि, महोदय!
प्रधानमन्त्रीजी - तर्हि पूर्वं भारते कुत्र-कुत्र गमनस्य अवसरः प्राप्तः?
वर्षाबेन - मया राजस्थाने, गांधीनगरे, जम्मूनगरे कचना-कांझोर चेत्येतेषु क्षेत्रेषु वासस्य असवराः लब्धाः। तत्र बहु सौविध्यं आसीत् महोदय!
प्रधानमन्त्रीजी - अस्तु, सेनायां सत्यां हिन्दीभाषाम् अपि सम्यक् वदति।
वर्षाबेन - आम्-आम्। मया अवगम्यते, महोदय!
प्रधानमन्त्रीजी - मां बोधयतु, मोढेराग्रामे यत् महत्परिवर्तनं जातम् | भवत्या छदेः ऊपरि सौरसंयंत्रं स्थापितम् । आदौ जनाः कथयन्तः स्युः, तदा भवत्याः मनसि आगतं स्यात्, एतस्य किम् अर्थः? एते किं कुर्वन्ति? किं भविष्यति? अपि एवं विद्युत् उत्पाद्यते? एते सर्वे शब्दाः - इत्यादयः भवत्याः मनसि अवश्यमेव आगताः स्युः। इदानीं भवत्याः कः अनुभवः? अस्य कः लाभः जातः?
वर्षाबेन – महोदय! लाभः तु प्रभूतः जातः। लाभः एव लाभः अभवत् महोदय! भवतः प्रसादात् अस्माकं ग्रामे प्रतिदिनं दीपावली आचर्यते। वयं चतुर्विंशति-होरापर्यन्तं विद्युतं प्राप्नुमः, शुल्कं सर्वथा न आगच्छति। अस्माकं गृहेषु अस्माभिः सर्वाणि विद्युद्-यन्त्राणि आनीतानि, महोदय! वयं सर्वं युंजामः भवतः कारणात् । शुल्कं
न देयमिति कृत्वा वयं सर्वं स्वच्छन्दतया उपयोक्तुं शक्नुमः।
प्रधानमन्त्रीजी - एतत् सत्यम्, भवद्भिः अपि अधिकतमं विद्युत्-उपयोगं कर्तुं मनः कृतम् ।
वर्षाबेन - कृतमस्ति महोदय, कृतमस्ति। सम्प्रति अस्माकं काचिदपि समस्या नास्ति, वयं वस्त्रक्षालनयन्त्रं, प्रशीतकं चेत्यादिसर्वं मुक्तचित्तेन चालयितुं शक्नुमः, महोदय!
प्रधानमन्त्रीजी - तथा च ग्रामस्य शेषजनाः अपि अनेन कारणेन प्रसन्नाः सन्ति?
वर्षाबेन - बहुप्रसन्नाः सन्ति, महोदय!
प्रधानमन्त्रीजी - अस्तु भवत्याः पतिः तु तत्र सूर्यमन्दिरे कार्यं करोति? तत्र प्रकाशप्रदर्शनम् आयोजितम्, अतीव महदायोजनं आसीत्, साम्प्रतं अखिलजगतः अतिथयः आगच्छन्ति।
वर्षाबेन – विश्वस्य सर्वतः विदेशिनः आगन्तुं शक्नुवन्ति, भवता अस्माकं ग्रामः विश्वे प्रसिद्धः कृतः।
प्रधानमन्त्रीजी - तर्हि भवत्याः पत्युः कार्यं वर्धितं स्यात्, साम्प्रतं एतावन्तः अतिथयः तत्र मन्दिरं द्रष्टुं आगच्छन्ति।
वर्षाबेन - अहो, चिन्ता नास्ति, कियत् अपि कार्यं वर्धतु, महोदय! मम भर्तुः कृते काऽपि समस्या नास्ति, केवलं भवान् अस्माकं ग्रामस्य विकासं कारयतु ।
प्रधानमन्त्रीजी - साम्प्रतं ग्रामस्य विकासः अस्माभिः सर्वैः मिलित्वा कर्तव्यः।
वर्षाबेन - आम् महोदय! वयं भवता सह स्मः।
प्रधानमन्त्रीजी - अहं मोढेराग्रामस्य जनान् अभिनन्दामि यतो हि ग्रामजनैः एषा योजना स्वीकृता, तेषु विश्वासः जातः, यद्वयं स्वीयगृहेषु विद्युतं निर्मातुं शक्नुमः।
वर्षाबेन – चतुर्विशति-होरापर्यन्तं महोदय! अस्माकं गृहे विद्युत् अस्ति, अनेन वयं बहुप्रसन्नाः स्मः।
प्रधानमन्त्रीजी - अस्तु! मम पक्षतः भवद्भ्यः भूयस्यः शुभकामनाः। यत् धनं अवशिष्टमस्ति तस्य, बालानां हिताय उपयोगं कुर्वन्तु। तस्य धनस्य सम्यक् उपयोगं कुर्वन्तु येन भवतः जीवनस्य लाभः भवति। अहं भवद्भ्यः बहुशः शुभकामनाः व्याहरामि। सर्वेभ्यः मोढेराजनेभ्यः मम नमस्कारः।
           सखायः, वर्षाभगिन्या बिपिनभ्रात्रा च यत् कथितं तत् समग्रस्य देशस्य, ग्रामाणां नगराणां च कृते प्रेरणास्पदम् अस्ति। मोढेराग्रामस्य एषः अनुभवः, देशे सर्वत्र अनुकर्तुं शक्यते। सूर्यस्य शक्तिः इदानीं धनस्य रक्षणं, आयस्य वृद्धिं च कारयिष्यति। जम्मूकश्मीरे श्रीनगरस्य एकः सखा मंजूर-अहमद-लर्हवालः अस्ति। काश्मीरे शिशिरकारणेन विद्युद्व्ययः अत्यधिकः भवति। एतेन कारणेन मंजूरस्य विद्युत्-शुल्कमपि चतुःसहस्ररूप्यकेभ्यः अधिकं भवति स्म, परं यदा मंजूरेण स्वगृहे छदेः ऊपरि सौरसंयंत्रं स्थापितं, तदा तस्य व्ययः अर्धतः अपि न्यूनः अभवत्। एवमेव ओडिशाराज्ये कुन्नीदेउरी, सौर-ऊर्जाम् आत्मना साकम् अन्यासामपि महिलानां कृते वृत्तिमाध्यमत्वेन स्थापितं कुर्वती अस्ति। कुन्नी ओडिशाराज्यस्य केन्दुझर-जनपदस्य करदापाल-ग्रामे निवसति। असौ आदिवासि-महिलाः सौरशक्ति-चालितेन रिलिंग्-यन्त्रेण क्षौमं भ्रमयितुं प्रशिक्षयति। सौरयन्त्रस्य कारणेन एताभिः आदिवासिमहिलाभिः विद्युत्शुल्कस्य भारः न वोढव्यः, तासां च आयः भवति। एषः एव सूर्यदेवस्य सौरशक्तेः वरम् अस्ति। वरदानस्य प्रसादस्य च यावान्  विस्तरः भवति, तावदेव शोभनतरं भवति। अतः मम प्रार्थना अस्ति, भवन्तः अपि एतस्मिन् अभियाने सम्मिलिताः भवन्तु, अन्यानपि योजयन्तु।
          मम प्रियाः देशवासिनः ! अधुना अहं भवद्भिः सह सूर्यस्य विषये चर्चां करोमि स्म । सम्प्रति मम अवधानम् अन्तरिक्षदिशि जायते । यतः अस्माकं देशः सौरक्षेत्रे अपि अद्भुतं करोति । समग्रं विश्वम् अद्यत्वे भारतस्य उपलब्धिम् अवलोक्य विस्मयावहं वर्तते । अतः अहं चिन्तितवान् यत् “मनकीबात” इत्यस्य श्रोतॄन् एतम् विषयम् उक्त्वा तान् अपि प्रसन्नान् करोमि ।
       सखायः! इतः कतिपयेभ्यः दिनेभ्यः पूर्वं भवन्तः लक्षितवन्तः स्युः यत् भारतं समकालमेव षड्त्रिंशत् उपग्रहान् अन्तरिक्षे समस्थापयत् । दीपावल्याः एकस्मात् दिनात् पूर्वं प्राप्तया सफलतया एकया दृष्ट्या अस्माकं यूनां परतया देशाय कश्चन विशिष्टः उपहारः वर्तते । अनेन शुभारम्भेण काश्मीरात् कन्याकुमारीं यावत् किञ्च कच्छात् कोहिमा-पर्यन्तं समग्रे देशे डिजिटल्-इत्यङ्की-यसम्पर्कजालः इतोऽपि सुदृढः भविष्यति । अनेन साहाय्येन सुदूरस्थितानि क्षेत्राणि अपि देशस्य अन्यभागैः सह सरलतया संयुक्तानि भविष्यन्ति । देशः यदा आत्मनिर्भरः भवति तदा कथं नूतनतया साफल्यं प्राप्नोति इत्येतस्यापि इदं किञ्चन उदाहरणमेकं वर्तते । भवद्भिः सह संवादं कुर्वता मया सः प्राचीनः कालः अपि स्मर्यते यदा भारताय Cryogenic Rocket Technology इति क्रायोजेनिक-क्षेपणी-प्रविधिप्रदानार्थं निराकृतमासीत् । परन्तु भारतस्य वैज्ञानिकाः न केवलं स्वदेशीयं प्रविधिं विकासितवन्तः, अपितु अद्य अस्य साहाय्येन समकालमेव षड्त्रिंशत् उपग्रहान् अन्तरिक्षं प्रति प्रेषयन्ति । अनेन शुभारम्भेण सह भारतदेशः वैश्विक-व्यावसायिक-विपणौ (Global commercial Market) सुदृढः क्रीडकः सञ्जातः वर्तते । अनेन अन्तरिक्षक्षेत्रे भारताय नैके मार्गाः उद्घाटिताः सन्ति ।
          सखायः ! विकसितभारतस्य सङ्कल्पम् आदाय अग्रेसरः अस्माकं देशः सर्वेषां प्रयासेन एव स्वीयं लक्ष्यं प्राप्तुं शक्नोति । भारते पूर्वम् अन्तरिक्षक्षेत्रं शासकीयव्यवस्थया एव परिसीमितम् आसीत् । यदा अन्तरिक्षक्षेत्रमेतत् भारतीययुवभ्यः, भारतीय- स्वायत्तक्षेत्रेभ्यः परिकल्पितं तदा आरभ्य अस्मिन्क्षेत्रे विस्मयावहं परिवर्तनं जायमानं वर्तते । भारतीय-उद्योगाः, नवव्यापारारम्भाः च अस्मिन् क्षेत्रे नव-नवाचारान्, नूतनान् प्रविधीन् च संयोजयितुं संलग्नाः सन्ति । विशेषेण इन-स्पेस-साहाय्येन महत् परिवर्तनं जायमानं वर्तते । इन-स्पेस-माध्यमेन शासकीयेतरसंस्थाभ्यः स्वीयं Payloads-निमित्तम्, उपग्रह-प्रक्षेपणस्य (Satellite launch) च सौविध्यं प्राप्यते । अहं विशिष्यतया नवोद्यमिभ्यः, नवप्रवर्तकेभ्यः साग्रहं वदामि यत् ते अन्तरिक्षक्षेत्रे (space sector) भारते विनिर्मीयमाणेभ्यः सदवसरेभ्यः लाभं प्राप्नुयुः ।
          मम प्रियाः देशवासिनः ! यदा छात्राणां, युवशक्तीनां, नेतृत्वशक्तीनां च सन्दर्भः आयाति तदा अस्माकं मनस्सु निष्प्रयोजकाः ताः एव प्राचीनाः नैकाः धारणाः सुदृढाः जाताः सन्ति । नैकवारं वयम् अनुभवामः यत् यदा छात्रशक्तिविषये चर्चा भवति, छात्रसङ्घनिर्वाचनेन सह संयोज्य सा परिसीमिता क्रियते । परन्तु छात्रशक्तेः विषयः अत्यन्तं महान्, विशालः च वर्तते । छात्रशक्तिः भारतं शक्तिमत् कर्तुं आधारः वर्तते । अन्ततोगत्वा ये अद्यतनाः युवानः सन्ति ते एव भारतं सप्तचत्वारिंशदधिकद्विसहस्रतमवर्षं यावत् (2047) नेष्यन्ति । यदा भारतं शताब्दम् आचरिष्यति तदा यूनां शक्तिः, तदीयः परिश्रमः, स्वेदः, तदीया प्रतिभा च भारतं तत् औन्नत्यं प्रति नेष्यन्ति यस्य सङ्कल्पः अद्य देशेन क्रियमाणः वर्तते । अस्माकम् अद्यतनाः युवानः येन प्रकारेण देशाय कार्यं कुर्वन्ति, राष्ट्रनिर्माणे च संलग्नाः सन्ति, तत् दृष्ट्वा अहम् आत्मविश्वासेन परिपूर्णः अस्मि । येन प्रकारेण हैकॉथॉंन्स-इति संगणकीये बहुजन-समावेशे समस्यायाः समाधानं क्रियते, आरात्रिं च यावत् जागरणं कृत्वा कार्यं कुर्वन्ति इत्येतानि अत्यन्तं प्रेरणाप्रदा- यकानि सन्ति । गतेषु वर्षेषु एकं हैकॉथॉंन्स-इत्यत्र देशस्य लक्षशः युवानः सम्मिल्य, नैकानि समाह्वानानि (challenges) साधित- वन्तः, देशाय च नवीनानि समाधानानि प्रदत्तवन्तः ।
        सखायः! कदाचित् भवतां स्मरणे स्यात् यत् अहं ‘लालकिला’इति रक्तदुर्गात् ‘जय अनुसन्धानम्’इत्यस्य आह्वानं कृतवान् आसम् । एतं दशकं भारतस्य Techade इति प्राबल्येन प्रविधिसामर्थ्य कर्तुम् अहम् उक्तवान् आसम् । एतत् दृष्ट्वा मह्य़म् अरोचत यत् अस्य नेतृत्वम् अस्माकं IIT-इत्यस्य छात्राः निरूढवन्तः सन्ति । अस्यैव ओक्टोबरमासस्य १४-१५-दिनाङ्कयोः सर्वाणि त्रयोविशतिः IIT-संस्थानानि स्वस्य नवाचारान् (Innovations) अनुसन्धानपरियोजनाः च (Research project) प्रदर्शयितुं प्रथमवारम् एकत्रं समागतानि । अस्यां मेलायाम् आदेशात् चिताः छात्राः, अनुसन्धातारः च पञ्चसप्तत्यधिकाः उत्तमाः परियोजनाः प्रदर्शितवन्तः । स्वास्थ्यसेवा-कृषि-रोबोटिक्स-अर्धचालक-5G-सञ्चार-सदृशेषु विषयेषु (Healthcare, Agriculture, Robotics, Semiconductors, 5G Communications) परियोजनाः विनिर्मिताः आसन् । यद्यपि एताः सर्वाः परियोजनाः उत्तमोत्तमाः आसन् परन्तु अहं कतिपयानां परियोजनानां विषये भवतां ध्यानम् आक्रष्टुम् इच्छामि । यथा IIT-भुवनेश्वरस्य एकेन गणेन नवजातशिशुभ्यः Portable ventilator - इति विकासितं वर्तते । उपकरणमेतत् विद्युत्कोषेण सञ्चलति किञ्च सुदूरवर्तिक्षेत्रेषु सरलतया एतस्य उपयोगः कर्तुं शक्यते । एतत् तादृशानां बालानां जीवनरक्षायै अत्यन्तम् उपयोगयोग्यं भवितुमर्हति येषां जन्म समयात् पूर्वं जायते । विद्युत्सम्वहनं वा (Electric mobility) ड्रोन-प्रविधिः वा, 5G- इति वा भवतु, अस्माकम् अनेके छात्राः एतत्सम्युक्तं प्रविधिं विकासयितुं संलग्नाः सन्ति । नैकानि IIT-संस्थानानि सम्मिल्य एकस्याः बहुभाषिकपरियोजनायाः सन्दर्भे अपि कार्याणि कुर्वन्ति याः स्थानीयभाषायाः अधिगमनप्रकारान् अतिसरलान् कुर्वन्ति । एताः परियोजनाः नूतनराष्ट्रिय-शिक्षानीतेः लक्ष्यं प्रापयितुम् अत्यन्तम् उपयोगिन्यः भविष्यन्ति । एतत् ज्ञात्वा अपि भवन्तः संतृप्ताः भविष्यन्ति यत् IIT-चैन्नै, IIT-कानपुरं च, भारतस्य स्वदेशि-5G-Testbed –इति सज्जीकर्तुम् अत्यन्तं महत्त्वभूतां भूमिकां निरूढवती अस्ति । अयं निश्चयेन प्रशंसार्हः आरम्भः वर्तते । अहम् आशासे यत् भाविनि काले एतादृशाः नैके प्रयासाः दृष्टिपथि आयास्यन्ति । अहमेतदपि आशासे यत् IIT-संस्थानतः प्रेरणां सम्प्राप्य इतरसंस्थाः अपि स्वीयेन अनुसंन्धानेन, विकासेन च संबद्धान् क्रियाकलापान् सवेगं करिष्यन्ति ।
      मम प्रियाः देशवासिनः ! पर्यावरणं प्रति संवेदनशीलता अस्माकं समाजस्य प्रत्येकं कणे अन्तर्निहिताः सन्ति । किञ्च अस्मान् परितः ताम् अनुभवितुं शक्नुमः । देशे एतादृशानां जनानां न्यूनता नास्ति ये पर्यावरणरक्षायै स्वीयं जीवनं समर्पयन्ति । कर्नाटकस्य बेङ्गलुरुनगरे निवसतः सुरेशकुमार- महोदयात् वयं बहु किमपि अधिगन्तुं शक्नुमः । तस्मिन् प्रकृति-पर्यावरणयोः रक्षायै अद्भुतं समर्पणं वर्तते । विंशतेः वर्षेभ्यः पूर्वं सः नगरस्य सहकारनगरस्य एकम् अरण्यं पुनरपि हरितं भरितं कर्तुं सङ्कल्पं कृतवान् आसीत् । कार्यमेतत् काठिन्ययुतम् आसीत् परन्तु विंशतिवर्षेभ्यः उप्ताः पादपाः अद्य चत्वारिंशत्फुट्मितम् उन्नताः, विशालाः च वृक्षाः जाताः सन्ति । अधुना एतेषां सौन्दर्यं कस्यचन अपि मनः हरति । एतैः तत्र निवसतां जनानाम् अपि गर्वानुभूतिः जायते । सुरेशकुमारमहोदयः इतोऽपि एकम् अद्भुतं कार्यम् अपि करोति । सः कन्नडभाषां संस्कृतिं च संवर्धयितुं सहकारनगरे एकं Bus shelter-इति बसयान-स्थात्रम् अपि विनिर्मितवान् । सः शतशः जनेभ्यः कन्नडभाषया विलिखितानि Brass-plates-उपहारत्वेन प्रदत्तवान् । पर्यावरणं, संस्कृतिः च (Ecology &amp;Culture) एतद्द्वयमपि सहैव संवर्धतामिति चिन्त्यतां कियान् महान् विषयः अयं वर्तते ।
         सखायः ! अद्यत्वे पर्यावरणानुकूलोत्पादम् अधिकृत्य जनेषु पूर्वापेक्षया क्वचित् अधिका एव जागरूकता दृश्यते । मह्यं तमिलनाडु-वास्तवस्य एकस्य एतादृशस्य हृदयाह्लादितस्य प्रयासस्य विषये ज्ञातुम् अवसरः प्राप्तः। अयं श्लाघ्यः प्रयत्नः कोयम्बटुरस्थ- स्य अनाईकही-इत्यस्य आदिवासिनीनां महिलानां एकः गणः विद्यते । एता: महिलाः निर्याताय दशसहस्रं पर्यावरणानुकूलान् त्रैताकोटा-चायचषकान् विनिर्मितवत्यः सन्ति । विस्मयावहः विषय: अयं यत् चायचषकं विनिर्मातुं समग्रं दायित्वम् एताः महिलाः स्वयं निरूढवत्यः। Cup Clay Mixing-इत्यारभ्य अन्तिमं बन्धनिर्माणं यावत् ( Final Packaging ) समग्रं कार्यं स्वयं कृतवत्य: । एतदर्थम् एता: प्रशिक्षणम् अपि प्राप्तवत्यः आसन् । एतादृशस्य प्रयासस्य यावती वा प्रशंसा क्रियेत, सा न्यूना एव स्यात् ।
      सखायः ! त्रिपुरायाः कतिपया: ग्रामा: अपि उत्तमां शिक्षां प्रदत्तवन्त: सन्ति । जैवग्रामविषये भवन्तः तु अवश्यं श्रुतवन्तः स्युः परन्तु त्रिपुरायाः कतिपयाः द्वितीयत्वेन जैवग्रामाः (Bio-Village 2) प्रगतसोपनम् आरुढवन्तः । जैवग्राम-द्वितीयम्- 
(Bio-Village 2-) इत्यत्र अस्मिन् विषये बलं दीयते यत् प्राकृतिकापद्भिः जायमाना हानिः कथं वा न्यूनातिन्यूनं स्यात् । अत्र, विविधैः उपायैः जनानां जीवनस्तरं समीचीनतमं कर्तुं पूर्णतया अवधानं क्रियते । सौर-उर्जा, वातानुकूलः वायुः, मधुमक्षिका-पालनम्, पर्यावरणसापेक्षा कृषिः, सौर-ऊर्जा, जैववातिः, जैव-उर्वरकाणि च (Solar Energy, Biogas, Bee Keeping &amp; Bio Fertilizers) इत्येतादृशेषु विषयेषु पूर्णतया अवधानं क्रियते । आहत्य अवलोकयामश्चेत् जलवायुपरिवर्तन-विरुद्धाभियानं जैवग्राम-द्वितीयं बलवत् करिष्यति । अहं देशस्य विविधभागेषु वातावरण-संरक्षणम् अधिकृत्य वर्धमानम् उत्साहं दृष्ट्वा आनन्दितः अस्मि । कतिपयेभ्यः दिनेभ्यः पूर्वमेव पर्यावरणरक्षायै समर्पितं जीवनं (मिशन-लाइफ)-इति भारते आरब्धं वर्तते। समर्पितं जीवनं (मिशन लाइफ) इत्यस्य साक्षात्सिद्धान्तः वर्तते यत् एतादृशी जीवनशैली सुवृद्धा भवेत् येन पर्यावरणहानिः न स्यात् । मम आग्रहः वर्तते यत्  भवान् अपि मिशन-जीवनं जानातु तच्च आत्मसात्कर्तुं प्रयत्नं करोतु ।
         सखायः, श्वः, ओक्टोबरमासस्य एक-त्रिंशत्तमे दिने, राष्ट्रिय-एकता-दिवसः अस्ति, सरदारवल्लभभाईपटेल-वर्यस्य जन्म-जयन्त्याः पुण्य-अवसरः | अस्मिन् दिने देशस्य कोणे-कोणे Run for Unity- इत्यस्य आयोजनं क्रियते | एतत्-धावनं, देशे एकतासूत्रं दृढतरं विदधाति, अस्मदीयान् युव-जनान् च प्रेरयति | इतः कतिपयेभ्यः दिनेभ्यः प्राक्, एतादृशी एव भावना, अस्माकं राष्ट्रिय-क्रीडानां समयेsपि अवलोकिता | ‘जुड़ेगा इंडिया तो जीतेगा इंडिया’ इति लक्ष्येण साकं राष्ट्रिय-क्रीडाः यत्र एकतायाः दृढतरं सन्देशं प्रादुः, तत्रैव भारतस्य क्रीडा-संस्कृतिमपि वर्धयितुं सफलाः जाताः | भवन्तः एतत् ज्ञात्वा प्रसन्नाः भविष्यन्ति यत् भारते राष्ट्रिय-क्रीडानाम् अधुनावधि यावत् बर्हत्तमम् आयोजनमासीत् | अस्मिन् षट्-त्रिंशत्-क्रीडाः समावेशिताः, यासु, सप्त नवीनाः द्वे च नवीने ‘योगासन-मल्लखम्बेति’  स्वदेशि-स्पर्धे अपि समावेशिते | सुवर्ण-पदक-विजेत्रुषु सर्वाग्रगामि-वृन्द-त्रयं आसीत् तेषु – सेवानां वृन्दमासीत्, महाराष्ट्र-हरियाणा-राज्ययोः वृन्दे चास्ताम् | एतासु क्रीडासु षट् राष्ट्रिय-कीर्त्तिमानानि, प्रायेण षष्टिः राष्ट्रिय-क्रीडा-कीर्त्तिमानानि अपि रचितानि | अहं पदक-विजेतृन्, नवीन-कीर्तिमान-अर्जकान्, आसु क्रीडा-स्पर्धासु च, सहभागिनः सर्वान् क्रीडकान्, वर्धापयामि | अहं एतेषां क्रीडकानां स्वर्णिम-भविष्यस्य शुभकामनामपि करोमि |
        सखायः, अहं तान् सर्वान् अपि हृदयेन प्रशंसे, ये नाम गुजराते आयोजितानां राष्ट्रीय-क्रीडानां सफलायोजने स्वीयं योगदानं प्रदत्तवन्तः | भवन्तः दृष्टवन्तः यत् गुजराते तु राष्ट्रिय-क्रीडाः नवरात्र-पर्वणः अवसरे आयोजिताः आसन् | अस्मात् क्रीडायोजनात् प्राक् मदीये मनसि अपि सद्यः आगतम् यत् कालेsस्मिन् सम्पूर्णेs पि गुजराते एतेषाम् उत्सवानां व्यापृतत्वं भविता, तदा जनाः आसां क्रीडानां आनंद-सन्दोहं कथं प्राप्स्यन्ति? एतावती बृहती व्यवस्था, अपि च, अपरतः नवरात्रस्य गरबा-प्रभृतीनां व्यवस्थापनञ्च | एतानि सर्वाणि कार्याणि गुजरात-राज्यं युगपदं कथं कर्तुं शक्ष्यति? परञ्च गुजरात-वास्तव्याः जनाः स्वीयेन आतिथ्य-सत्कारेण सर्वान् अपि अतिथीन् प्रसन्नान् व्यदधुः | अमदाबादे राष्ट्रिय-क्रीडा-स्पर्धावसरे येन प्रकारेण कला-क्रीडा-संस्कृतीनां संगमः अभवत्, सः उल्लास-पूर्णः आसीत् | क्रीडकाः अपि दिवसावसरे यत्र क्रीडासु स्पर्धन्ते स्म, तत्रैव सायंकाले ते गरबा-डांडियादि-रङ्गेषु व्यापृताः भवन्ति स्म | ते गुजराती-खाद्यस्य नवरात्र-पर्वणः च चित्राणि अपि सामाजिक-सञ्चार-माध्यमेषु बहुशः संविभाजितवन्तः | एतदवलोकनं हि अस्माकं सर्वेषां कृते अतितराम् आनन्ददायकं आसीत् | परमार्थेन, एतादृशीभिः क्रीडाभिः, भारतस्य विविधाः संस्कृतयः सम्यक्तया अवगताः भवन्ति | एताः ‘एक भारतम्–श्रेष्ठभारतम्’इति भावनामपि तावतीमेव दृढतरां कुर्वन्ति  | 
      मम प्रियाः देशवासिनः, नवम्बर-मासे १५-दिने अस्माकं देशः जन-जातीयगौरवदिवसम् आयोजयिष्यति  | भवन्तः स्मरन्तः स्युः, देशः विगते वर्षे भगवतः बिरसामुंडा-वर्यस्य जन्मजयन्तीदिने आदिवासिनां रिक्थं गौरवञ्च उत्सवयितुं अयं शुभारम्भः कृतः आसीत् | भगवान् बिरसामुंडा-वर्यः स्वीये अल्पे एव जीवनकाले  आङ्ग्ल-शासनं विरुद्ध्य लक्षशो जनान् संघटितान् अकरोत् | सः भारतस्य स्वातन्त्र्यस्य आदिवासिनां च संस्कृतेः रक्षणार्थं निज-जीवनस्य  बलिदानम् अकरोत् | एतावत् सुबहु वर्तते, यत् वयं धरतीआबाबिरसामुंडा-वर्यतः शिक्षितुं शक्नुमः | 
         सखायः, यदा धरतीआबाबिरसामुंडा-वर्यस्य सन्दर्भः आयाति, अल्पस्य तस्य जीवनकालस्य विषये विचारयामः, अद्यापि वयं तस्मात् सुबहु ज्ञातुं शिक्षितुं च शक्नुमः, तथा च, धरतीआबा तु एतदपि उक्तवान् – एषा धरा अस्मदीयास्ति, वयं अस्याः रक्षकाः स्मः | तस्य वाक्येsस्मिन् मातृभूमये कर्तव्यभावनापि अस्ति, पर्यावरणस्य च कृते अस्माकं कर्तव्यानां अनुभूतिः अपि अस्ति | सः सर्वदैव विषयमेनं सबलं ख्यापितवान् यत् अस्माभिः अस्मदीया आदिवासि-संस्कृतिः न कदापि विस्मर्तव्या, अस्याः किञ्चिदपि दूरे नैव गन्तव्यमस्ति | अद्यापि वयं देशस्य आदिवासि-समाजेभ्यः प्रकृति-पर्यावरणविषये सुबहु ज्ञातुं शिक्षितुञ्च शक्नुमः |
       सखायः,विगते वर्षे भगवतः बिरसा-मुंडावर्यस्य जयन्त्यवसरे, अहं रांचीस्थस्य भगवतः बिरसा-मुंडावर्यस्य संग्रहालयस्य उद्घाटन-सौभाग्यं प्राप्तवान् | अहं युवजनान् साग्रहं कथयितुं वाञ्छामि यत् प्राप्ते सति काले ते अवश्यमेनम् अवलोकयितुं गच्छेयुः | अहं भवतः इदमपि सूचयितुम् इच्छामि यत् नवम्बर-मासे प्रथमे दिने अर्थात् परश्वः, अहं गुजरात-राजस्थानयोः सीम्नि स्थिते मानगढ़-इत्यत्र स्थास्यामि | भारतस्य स्वतन्त्रता-संग्रामे, अस्मदीये च समृद्धे आदिवासि-रिक्थे मानगढ़स्य अतितरां विशिष्ट-स्थानं वर्तते | अत्र त्रयोदशोत्तरैकोनविंश-शततमस्य वर्षस्य नवम्बर-मासे एकः भयानकः  नरसंहारः अवर्तत, यस्मिन् आङ्ग्ल-जनाः स्थानीयान् आदिवासिनः निर्ममतया अघ्नन् | कथ्यते यत् अस्मिन् नरसंहारे सहस्राधिकाः आदिवासिनः स्वीय-जीवनाहुतिम् अर्पितवन्तः |अस्य जनजातीया- न्दोलनस्य नेतृत्वं गोविन्द-गुरुवर्यः अकरोत्, यस्य जीवनं प्रत्येकमपि जनस्य कृते प्रेरकम् अस्ति | अद्याहं तेषां सर्वेषाम् आदिवासि-हुतात्मनां गोविन्द-गुरुवर्यस्य च अदम्य-साहसं  शौर्यं च सादरं प्रणमामि | वयम् अमृतकालेsस्मिन् भगवतः बिरसामुंडा-वर्यस्य, गोविन्द-गुरुवर्यस्य अन्येषाञ्च स्वातन्त्र्य-सैनिकानाम् आदर्शान् यावत्या दृढ-निष्ठया पालयिष्यामः, अस्माकं देशः तावतीमेव उच्छ्रिततां स्प्रक्ष्यति | 
          मम प्रियाः देशवासिनः, आगम्यमाने नवम्बर-मासीया- ष्टमे दिने गुरुपर्व अस्ति | गुरोः नानकदेवस्य प्रकाशपर्व यावत् अस्मदीयायाः आस्थायाः कृते महत्वपूर्णम् अस्ति, तावदेव वयम् अस्मात् शिक्षितुम् अपि शक्नुमः | गुरुः नानकदेवः स्वीयं सम्पूर्णमपि जीवनं, मानवतायाः कृते प्रकाश-प्रसारणे यापितवान् |विगतेषु केषुचिद्वर्षेषु देशः गुरूणां प्रकाशं प्रतिजनं प्रापयितुं अनेकविधान् प्रयासान् व्यदधात् | गुरोः नानकदेवस्य सार्धपञ्चशततमं प्रकाशपर्व,  देशे विदेशेषु च व्यापकस्तरेण आमानयितुं वयं सौभाग्यं प्राप्तवन्तः | दशकानां प्रतीक्षानन्तरं करतारपुरसाहिब-वीथिकायाः निर्माणमपि तावदेव सुखदं वर्तते | कतिपयेभ्यः दिनेभ्यः प्रागेव अहं हेमकुंडसाहिबस्य कृते रज्जुमार्गस्य शिलान्यासस्यापि सौभाग्यं प्राप्तवान् | अस्माभिः अस्मदीयानां गुरूणां विचारेभ्यः अनारतं शिक्षणीयम् अस्ति, तेषां कृते समर्पितैः भाव्यम् अस्ति | अस्मिन्नेव दिने कार्तिकपूर्णिमापि अस्ति | अस्मिन् दिने वयं तीर्थेषु, नदीषु च पुण्यावगाहनं कुर्मः – सेवां दानञ्च कुर्मः | अहं भवद्भ्यः सर्वेभ्यः एतेषां पर्वणां हार्दिकं वर्धापनं व्याहरामि | आगम्यमानेषु दिनेषु कतिपयानि राज्यानि, नैजं राज्यदिवसमपि आयोजयिष्यन्ति | आंध्रप्रदेशः निजस्थापनादिवसम् आयोजयिष्यति, केरलराज्यं पिरावि-इत्यस्य आयोजनं करिष्यति | कर्नाटक-राज्यं  राज्योत्सवम् आमानयिष्यति | एवमेव मध्यप्रदेशः, छत्तीसगढ़हरि- याणेति राज्यद्वयमपि स्वीयं राज्य- दिवसम् आयोजयिष्यति | अहम् एतेषां सर्वेषां राज्यानां जनेभ्यः शुभकामनाः प्रकटयामि  | अस्माकं सर्वेषु राज्येषु, अन्योन्यं शिक्षयितुं, सहयोक्तुं, सम्भूय च कार्याणि आचरितुं भावः यावान् दृढतरः भविष्यति, देशः तावान् एव अग्रे गमिष्यति | विश्वसिमि, वयम् अनया एव भावनया अग्रे सरिष्यामः | भवन्तः सर्वे स्वीयावधानं संधारयन्तु, स्वस्थाः च तिष्ठन्तु | ‘मनकीबात’- कार्यक्रमस्य आगामि-मेलनं यावत् प्रस्थानार्थं माम् आज्ञापयन्तु | नमस्कारः,  धन्यवादः |
