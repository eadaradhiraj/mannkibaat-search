        मम प्रियाः देशवासिनः, नमस्कारः! साम्प्रतं भवन्तः एकविंशत्युत्तर-द्विसहस्रतमस्य वर्षस्य प्रस्थानस्य, द्वाविंशत्युत्तर-द्विसहस्रतमस्य वर्षस्य च स्वागतस्य कृते सन्नद्धाः स्युः | नूतन-वर्षारम्भे प्रत्येकं जनः, प्रतिसंस्था च, आगामिनि वर्षे किञ्चित् इतः परमपि भद्रतरं कर्तुं, भद्रतरं च भवितुं संकल्पयति | विगतेभ्यः सप्तवर्षेभ्यः अस्मदीयम् इदं ‘मनकीबात’-प्रसारणम् अपि जनस्य, समाजस्य, देशस्य च भद्रतरान् पक्षान् प्रकाश्य, ततः परमपि भद्रतरं कर्तुं, भद्रतरञ्च भवितुं सततं प्रेरयति | 
      एतेषु सप्तवर्षेषु ‘मन-की-बात’सन्दर्भेsहं सर्वकारस्य उपलब्धीन् अपि चर्चितुमपारयम् । भवद्भिरपि चैतत् प्रशंसितं स्यात्। परं मम दशकानामनुभवः अस्ति यत् सञ्चार-माध्य- मानां चाकचिक्यात्परमपि, वार्तापत्राणां शीर्षकेभ्यः दूरमपि कोटि-कोटिजनाः बहुप्रशंसनीयम् आचरन्ति। ते देशस्य अनागतस्य कृते स्वीयवर्तमानं समर्पयन्ति। एते देशस्य भाविसन्ततीनां कल्याणाय स्वीयप्रयासान् प्राणपणेन संधारयन्ति। एतेषां जनानां चर्चा बहुसन्तोषं प्रेरणां च प्रयच्छति। मम कृते ‘मन-की-बात’ सर्वदैव एतादृशानां मानवानां प्रयासैः आपूरितं पुष्पितं सज्जितं चैकं सुन्दरमुपवनं अवर्तत। प्रत्येकं मासे ममावधानं भवति यदस्योपवनस्य किं नाम पुष्पदलमद्य भवत्सकाशं प्रस्तोतव्यमिति। अहं प्रसन्नो- sस्मि यदस्माकं बहुरत्नायाः वसुन्धरायाः पुण्यकार्याणां अविरलप्रवाहः सततं प्रवहति। अस्माकं देशो यदा अमृत- महोत्सवं मानयति, तर्हि जनशक्तेः उल्लेखः, तस्य प्रयासाः परिश्रमश्च भारतस्य मानवतायाश्च उज्ज्वलभविष्यस्य सम्यगाश्वासनं प्रतिष्ठापयति । 
      सखायः, एषाः जनशक्तिः एवास्ति यत्सर्वेषां प्रयासैः भारतं शतवर्षेषु दुरुत्पादितं महत्तमं महारोगं प्रतिकर्तुं सक्षमं जातम्। वयं प्रत्येकं कठिनसमये परस्परं परिवारमिव सुस्थिताः अभवाम। स्वीय-परिवेशे, नगरे वा यस्य कस्यचित् सहायतायै सर्वसम्भवम् आचरितुं प्रयासाः विहिताः। अद्य संसारे सूच्यौषधीनां आलेखैः भारतस्य तुलनया प्रतीयते यदस्माभिः अभूतपूर्वं बृहल्लक्ष्यं अधिगतम् । सूच्यौषधीनां चत्वारिंशदुत्तरैकशतकोटि-कवलानां स्तरस्याधिगमः प्रत्येकं भारतवासिनः आत्मनः उपलब्धिरस्ति। एषः प्रत्येकं भारतवासिनः व्यवस्था-विज्ञान-वैज्ञानिकेषु च विश्वासं प्रदर्शयति। युगपदेव चैतत् समाजं प्रति स्वीय-दायित्वनिर्वहणे निरतानां भारतीयानां इच्छाशक्तिमपि प्रमाणयति। परं सखायः, अस्माभिः एतदप्यवधारणीयं यत्कोरोनायाः नूतनप्रारूपः समागतः वर्तते। विगत-वर्षद्वयस्यास्माकं अनुभवः संकेतयति एदेतं वैश्विकमहारोगं परास्तुं नागरिकरूपेण अस्मत्प्रयासाः महत्त्वाधायिनः वर्तन्ते। नवागतस्य ओमिक्रोन-रूपस्याध्ययनं अस्माकं वैज्ञानिकाः सततं कुर्वन्ति। प्रतिदिनं नूतनं विवरणं प्राप्यते, तस्य प्रतिकारोपायाश्च लभन्ते। एतस्यां स्थितौ आत्मजागृतिः अनुशासनं चैतत् प्रतिकर्तुं महच्छशक्तिरूपेण प्रयोक्तव्ये स्तः । अस्माकं सामूहिकशक्त्यैव कोरोना पराजेतव्येति दायित्वबोधेनास्माभिः द्वाविंशोत्तरद्विसहस्रतमे वर्षे प्रवेष्टव्यम्। 
      मम प्रियाः देशवासिनः, महाभारतयुद्धे श्रीकृष्णः अर्जुनं प्रावोचत् - ‘‘नभः स्पृशं दीप्तम्’’ अर्थात् सगर्वमाकाशं स्पृष्टव्यमिति। एतत्  भारतीयवायुसेनानां आदर्शवाक्यमप्यस्ति। भारतमातुः सेवायां निरताः नैकजनाः जीवनाकाशस्य शीर्षं प्रतिदिनं सगर्वं स्पृशन्ति, अस्माकं च कृते उत्प्रेरणं कुर्वन्ति। एतादृशमेवजीवनं ग्रुपकैप्टन-वरुणसिंहस्यापि अवर्तत। वरुणसिंहः तत् उदग्रयानं चालयति स्म यदस्मिन्मासे तमिलनाडुराज्ये दुर्घटनाग्रस्तं जातम् । तस्यां दुर्घटनायां देशस्य प्रथमः  प्रतिरक्षादलप्रमुखः जनरलविपिनरावत्, तस्यार्धांगिनी अनेके च वीराः हुतात्मानः जाताः। वरुणसिंहः कतिपयदिनानि यावत् मृत्युं सम्मुखीकृतवान् परमन्ततः असावपि अस्मान् त्यक्त्वा अवसितः। वरुणः यदा चिकित्सालये आसीत्तदा मया सामाजिकमाध्यमेषु किंचित्दृष्टं यन्मम हृदयं अस्पृशत्। अस्मिन्वर्षे ओगस्टमासे एवासौ शौर्यचक्रेण सम्मानितः आसीत्। सम्मानावाप्त्यनन्तरमसौ स्वीयविद्यालयस्य प्रधानाध्यापकाय एकं पत्रं लिखितवान्। तत्पत्रं पठित्वा मम मनसि प्रथमविचारः आगतः यत्सफलतायाः शिखरेऽपि तेन स्वीयमूलसेचनं न विस्मृतम् । अपरतः, यदाऽस्य आनन्दानुष्ठानसमयः अवर्तत; तदाप्यसौ अनागतवंशानां चिन्तामकरोत्। असावचिन्यत् यत्रासौ अधीतवान् तत्रत्य-विद्यार्थिनां जीवनमपि उत्सवमिव जायेत। स्वीयपत्रे वरुणसिंहः आत्मनः पराक्रमप्रशंसां नैवाकरोत् अपितु असफलतानां चर्चां कृतवान्। असौ  अवर्णयत् यत्कथमसौ स्वीयदुर्बलतामपि साफल्यमाध्यमत्वेन प्रयुक्तवान्। अस्मिन्पत्रे एकस्मिन्स्थाने तेन लिखितमस्ति यत् - ‘‘मध्यमस्थानं समीचीनमस्ति। सर्वे श्रेष्ठाः न भविष्यन्ति, प्रतिशतं नवतिमितं चापि न अधिगमिष्यन्ति। यदि भवानधिगच्छति, तर्हि एषा महत्युपलब्धिः, सर्वथाभिनन्दनीया चास्ति। परं यद्येवं नास्ति, तदा स्वीय-मध्यमस्थानत्वं निराशया नैव चिन्तनीयम्। भवन्तः विद्यालये तु मध्यस्थानीयाः भवितुमर्हन्ति परमेतेन जीवनस्य विविधपक्षाणां मापनं नैव भवति। स्वीय-संभावनाः अन्वेषयन्तु; ये कदाचित् कला-संगीत-आकृतिचित्रण-साहित्येषु भवितुमर्हन्ति। यत्किमपि कुर्वन्ति तत्समर्पणेन सर्वश्रेष्ठप्रयासेन चाचरणीयम्। कदापि नकारात्मकदिशां प्रति नैव गन्तव्यम् । साफल्यं बहुप्रयासैः सम्भवति।’’
      सखायः, मध्यमस्तरेण असाधारणोपलब्धये यः मन्त्रः  तेनोपपादितः सः अतीव महत्त्वपूर्णः । अस्मिन्नेव पत्रे वरुणसिंहेन लिखितमस्ति - ‘‘आशा न कदापि त्यक्तव्या । भवान् श्रेष्ठं स्वीय-योजनानुरूपं च भवितुं न शक्नोतीति कदापि नैव चिन्तनीयम् । एते तु सहजतया न प्राप्येते; समयार्पणेन संघर्षेण चाधिगम्येते। अहं माध्यमिकः आसम्; परमद्य मया स्वजीवनस्य कठिनः क्रोशपाषाणः  लंघितः अस्ति। उच्चतरमाध्यमि- कपरीक्षायाः परिणामः एव जीवनदिशां निर्धारयतीति नैव चिन्तनीयम् । आत्मविश्वासं धारयन्तु अस्याधिगमनार्थं चाचरन्तु।’’ 
           वरुणनेन लिखितमासीद्यत् यद्यसौ एकमपि विद्यार्थिनं प्रेरयति तदपि बहु भविष्यति। परमद्याहं कथितुमिच्छामि यत्तेन अखिलदेशः उत्प्रेरितः। तस्य पत्रं यद्यपि छात्रैः सम्भाषते परं तेन अखिलसमाजस्य कृते सन्देशः प्रेषितः।
    सखायः, प्रतिवर्षमहं एतादृशेष्वेव विषयेषु विद्यार्थिभिः साकं परीक्षाविषयेषु चर्चां करोमि। अस्मिन्वर्षेsप्यहं परीक्षापूर्वं विद्यार्थिभिः सह संवादं कल्पयामि। एतत्कार्यक्रमस्य कृते दिनद्वयानन्तरं अष्टाविंशति-डिसेम्बरतः ‘मायगोव-डॉट-इन्’ इत्युपरि पंजीकरणमपि आरभते। एतत्पंजीकरणं अष्टाविंशति-डिसेम्बरतः जान्युरिमासस्य विंशति-दिनांकं यावत् भविष्यति। एतस्य कृते नवमतः द्वादशकक्षाणां छात्र-शिक्षकाभिभावकानां कृते ओनलाइन-स्पर्धाऽपि आयोजयिष्यते। अहमिच्छामि यद्भवन्तोऽपि अस्याम् अवश्यं सहभागित्वम् आकलयन्तु । भवद्भिः मेलनस्यावसरः लप्स्यते। वयं सर्वे मिलित्वा परीक्षा-वृत्ति- साफल्य-विद्यार्थिजीवनेन च सम्बद्धेषु विविधविषयेषु मन्थनं करिष्यामः। 
            मम प्रियाः देशवासिनः, ‘मनकीबात’-इत्यन्तर्गतं साम्प्रतमहं किमपि श्रावयामि, यत्सीमापारं सुदूरेणागतम् । एतत्भवतः  आनन्दयिष्यति, विस्मितान् च करिष्यति। 
वन्दे मातरम्। वन्दे मातरम्।
सुजलां सुफलां मलयजशीतलाम् 
शस्यशामलां मातरम् । वन्दे मातरम् 
शुभ्रज्योत्स्ना-पुलकितयामिनीम्  
फुल्लकुसुमित-द्रुमदलशोभिनीम्  
सुहासिनीं सुमधुरभाषिणीम्  
सुखदां वरदां मातरम् ।। 1 ।। 
वन्दे मातरम्। वन्दे मातरम्। 
      अहं पूर्णतः विश्वस्तोsस्मि यदेतच्छ्रुत्वा भवद्भिः सुखं गर्वं चानुभूतं स्यात्। ‘वन्दे मातरम्’ इत्यस्मिन् यद्भावः निहितः तदस्मान् गर्वोत्साहेन पूरयति। 
      सखायः, भवद्भिः चिन्तितं स्याद् यदेतत् सुन्दरचलचित्रं कुत्रत्यम्, कस्मात् देशादागतं च । अस्योत्तरं भवतामाश्चर्यम् अधिकतरं विधास्यति। ‘वन्दे मातरम्’-प्रस्तोतारः एते विद्यार्थिनः ग्रीसदेशीयाः सन्ति। तत्र ते इलियास्थिते उच्चविद्यालये पठन्ति। तैः यावता  सौन्दर्येण, भावेन च ‘वन्दे मातरम्’ प्रस्तुतम्; तदद्भुतं प्रशंसनीयं चास्ति। एतादृशाः एव प्रयासाः देशद्वयस्य नागरिकान् समीपमानयन्ति। अहं ग्रीसदेशस्य एतेषां छात्र-छात्राणां तेषां शिक्षकाणां च कृते अभिनन्दनं व्याहरामि। स्वतन्त्रतायाः अमृतमहोत्सवावधौ विहितस्य तेषां प्रयासस्य प्रशसां करोमि। 
      सखायः, अहमद्य लखनऊनिवासिनः नीलेशमहोदयस्य  पोस्टेति सन्देशस्यापि चर्चां कर्तुमिच्छामि। नीलेशेन लखनऊनगरे सम्पादितस्य अद्भुत-ड्रोनेति लघूदग्रयान-प्रदर्शनस्य प्रशंसा विहिता। एतत्-लघूदग्रयानप्रदर्शनं लखनऊनगरस्य रेजि़डेन्सीक्षेत्रे आयोजितमासीत्। सप्तपंचाशदुत्तर-अष्टादश-शततमे वर्षे विहितस्य प्रथम-स्वातन्त्र्यसंघर्षस्य प्रमाणानि रेजि़डेन्सीक्षेत्रस्य भित्तिषु अद्यापि परिलक्ष्यन्ते । अत्रायोजिते लघूदग्रयानप्रदर्शने भारतीय- स्वाधीनतासंघर्षस्य विविधपक्षाः जीवद्-रूपेण प्रस्तुताः। चोरी-चौरान्दोलनं, काकोरीरेलयान-घटना, नेताजीसुभाषचन्द्रमहाभागस्य अदम्यसाहसं पराक्रमः च लघूदग्रयानप्रदर्शनेन मनोहररीत्या प्रस्तुतौ । भवन्तः अपि स्वीयनगराणां, ग्रामाणां च स्वातन्त्र्यसंघर्षस्य अद्वितीयपक्षाणां प्रस्तुतिकरणं कर्तुं शक्नुवन्ति। एतेषु प्रविधीनां साहाय्यमप्यधिगन्तुं पारयन्ति। स्वतन्त्रतायाः अमृतमहोत्सवः अस्माभिः स्वातन्त्र्यसंघर्षस्य स्मृतीनां साक्षात्करणस्य, तेषामनुभवस्य चावसरं प्रयच्छति। एषः देशस्य कृते नूतनसंकल्पधारणस्य, कार्यसम्पादनस्य च इच्छाशक्तिप्रदर्शनस्य च प्रेरकोत्सवः अवसरश्चास्ति। आगच्छन्तु, स्वातन्त्र्यसंघर्षस्य महद्विभूतिभिः प्रेरिताः भवेम, देशस्य च कृते स्वीय-प्रयासांश्च दृढतरान् करवाम।
        मम प्रिया: देशवासिनः! अस्माकं भारतम् अनेकाभिः असाधारणाभिः प्रतिभाभिः सम्पन्नं वर्तते । यस्य कृतित्वम् अन्येभ्यः किमपि कर्तुं प्रेरयति । एतादृशी एव एका व्यक्तिः अस्ति तेलङ्गाणायाः डॉक्टर- कुरेलाविट्ठलाचार्यवर्यः । तस्य वयः चतुरशीतिः वर्तते । विट्ठलाचार्यवर्यः तथा प्रतिमानत्वेन विद्यते यत् यदा स्वीयाः स्वप्नाः साकारीकर्तव्याः तदा तस्य वयसः विषयः न किमपि महत्त्वं भजते । 
     सखायः! विट्ठलाचार्यवर्यस्य बाल्यात् एका इच्छा आसीत् यत् सः विशालमेकं पुस्तकालयम् उद्घाटयेत् । देशः तदा परतन्त्रः आसीत् । काश्चन परिस्थितयः एतादृश्यः आसन् यत् बाल्यस्य स्वप्नाः साकारत्वं नैव अवाप्ताः । कालेषु अतीतेषु सत्सु विट्ठलाचार्यवर्यः व्याख्याता सञ्जातः । तेलुगुभाषायाः गभीरम् अध्ययनम् अकरोत्, तया भाषया च नैकासां रचनानां सर्जनम् अकरोत् । षड्-सप्तभ्यः वर्षेभ्यः पूर्वं सः एकदा पुनः स्वीय-स्वप्नान् पूरयितुं संलग्नः । सः स्वीयैः पुस्तकैः पुस्तकालयम् आरब्धवान् । आजीवनं यावत् विहितं धनोपार्जनम् अस्मिन् योजितवान् । कालक्रमेण जनाः अनेन युक्ताः सन्तः स्वीययोगदानं कृतवन्तः । यदाद्रि-भुवनगिरी-जनपदस्य रमन्नापेटमण्डलस्य अस्मिन् पुस्तकालये द्विलक्षं पुस्तकानि सन्ति । विट्ठलाचार्यवर्यः कथयति यत् अध्ययनसन्दर्भे तेन यानि काठिन्यानि सम्मुखीकृतानि तानि अन्येन केनापि नैव करणीयानि स्युः । महत्या सङ्ख्यया छात्रेभ्यः अस्य लाभः प्राप्यमाणः वर्तते इत्येषः विषयः अद्य तस्मै बहु रोचते । तस्य एतादृशैः प्रयत्नैः प्रेरिताः सन्तः अन्ये अनेके ग्रामीणाः अपि पुस्तकालयनिर्माणे संलग्नाः सन्ति ।
         सखायः! पुस्तकानि न केवलं ज्ञानं ददति, अपितु व्यक्तित्वम् अपि परिष्कुर्वन्ति, जीवनम् अपि विरचयन्ति । पुस्तकानां पठनसम्बद्धं व्यसनम् अद्भुतं सन्तोषं जनयति । अद्यत्वे अहं पश्यामि यत् जनाः महता गर्वेण वदन्ति यत् अहम् अस्मिन् वर्षे एतावन्ति पुस्तकानि पठितवान् । इतः परं मया इमानि पुस्तकानि पठनीयानि । एषा काचित् समीचीना प्रवृत्तिः वर्तते । किञ्च इतोऽपि वर्धनीया एषा प्रवृत्तिः । अहमपि “मनकीबात” - इत्यस्य श्रोतॄन् वदामि – भवन्तः तादृशानां पञ्चानाम् अभीष्टानां पुस्तकानां विषये वदतु यत् अस्मिन् वर्षे भवद्भ्यः अरोचन्त । एतेन प्रकारेण द्वाविंशत्यधिकद्विसहस्रतमे वर्षे (2022) अन्येभ्यः पाठकेभ्यः उत्तमपुस्तकचयनाय भवन्तः सहायकाः भविष्यन्ति । एतादृशे काले यदा अस्माकं समयः अन्तर्जालीय-पटलाय (Screen Time) आधिक्येन प्रदीयते तदा पुस्तकपठनं (Book reading) लोकप्रियं जायेत इत्येतदर्थम् अस्माभिः सम्भूय प्रयत्नः विधेयः ।
        मम प्रियाः देशवासिनः ! सद्यः एव मम अवधानम् एकस्य रुचिकरस्य प्रयत्नस्य विषये गतं वर्तते । अस्माकं प्राचीनसाहित्यानि सांस्कृतिकमूल्यानि च न केवलं भारते अपितु समग्रे विश्वस्मिन् लोकप्रियानि स्युः इत्येतदर्थं एषः प्रयत्नः विद्यते । पुणे-इत्यत्र भण्डारकर-प्राच्य-अनुसन्धान-संस्थान-नाम्ना (Oriental Research Institute) एकं केन्द्रं वर्तते । अनेन संस्थानेन अन्येषां देशानां जनेभ्यः महाभारतस्य महत्त्वं परिचाययितुम् आभासीय-पाठ्यक्रमः (Online Course) आरब्धः । भवन्तः आश्चर्यान्विताः भविष्यन्ति यत् यद्यपि अयं पाठ्यक्रमः अधुना आरब्धः परन्तु अस्मिन् ये विषयाः (content) पाठ्यन्ते तेषां सज्जता शतं वर्षेभ्यः पूर्वम् अपि आरब्धा आसीत् । यदा संस्थानेन एषः पाठ्यक्रमः आरब्धः तदा महान् प्रतिस्पन्दः अवाप्तः । अहम् अस्य शोभनीयस्य उपक्रमस्य चर्चाम् एतदर्थं करोमि येन जनाः जानीयुः यत् अस्माकं परम्परायाः विभिन्नाः उपक्रमाः आधुनिकरीत्या कथं प्रस्तूयते ? सप्तसमुद्रमितान् यावत् दूरम् उपविष्टेभ्यः जनेभ्यः कथम् अयं लाभः प्राप्येत इत्येतदर्थम् अपि नवाचाराः (Innovative) क्रियन्ते ।
       सखायः ! अद्य समग्रे विश्वस्मिन् भारतीयसंस्कृतिविषयिणी जिज्ञासा अभिरुचिः च संवर्धिता । विभिन्नानां देशानां जनाः न केवलम् अस्माकं संस्कृतिविषये ज्ञातुम् उत्सुकाः सन्ति अपितु तद् वर्धनाय अपि अस्मत्साहाय्यं कुर्वन्ति । एतादृशी एव एका व्यक्तिः अस्ति - "सेरिबियन विद्वान् डॉ. मोमिरनिकिचः (serbion scholar Dr. Momir Nikich) । एषः द्विभाषीयं संस्कृत-सेरिबियन-शब्दकोषं (Bilingual Sanskrit seribian-dictionary) सज्जीकृतवान् । अस्मिन् शब्दकोषे संस्कृतस्य सप्ततिसहस्राधिकानां शब्दानां सेरिबियनभाषया अनुवादः कृतः । भवन्तः एतद् विज्ञाय इतोऽपि समीचीनम् अनुभविष्यन्ति यत् डॉ.निकिचः सप्ततितमे वयसि संस्कृतभाषाम् अधिगतवान् । सः वदति यत् तस्मै एतादृशी प्रेरणा महात्मगान्धिनः लेखं पठित्वा अवाप्ता । एतादृशमेव उदाहरणं मङ्गोलियादेशस्य त्रिनवतिवर्षीयस्य प्रोफेसर्-जे.-गेन्देधरमस्य अपि अस्ति । गतेषु चतुर्षु दशकेषु सः भारतस्य प्रायशः चत्वारिंशत्तः प्राचीनानां ग्रन्थानां, महाकाव्यानां, इतररचनानां च मङ्गोलिया-भाषया अनुवादः विहितः । अस्माकं देशे अपि एतादृश्या महत्या प्रेरणया बहवः जनाः कार्याणि कुर्वन्ति । अहं गोवायाः सागरमुलेवर्यस्य प्रयत्नानां विषये ज्ञातवान् यः शतशः वर्षाणि यावत् प्राचीनानां ‘कावी’-चित्रकलानां संरक्षणे संलग्नः । भारतीय-प्राचीन-ऐतिह्येन संयुता एषा 'कावी'-चित्रकला विशिष्यते । वस्तुतः 'काव'-इत्यस्य अर्थः भवति - मृत्तिका । प्राचीने काले अस्यै कलायै रक्तवर्णमृत्तिकायाः प्रयोगः क्रियते स्म । गोवायां पूर्तगाल-शासनकाले ततः पलायमानैः जनैः अन्येषां राज्यानां जनेभ्यः इयम् अद्भुता चित्रकला परिचाययिता । कालक्रमेण क्रमशः अस्यै लुप्यमाणायै चित्रकलायै सागरमूलेवर्यः नवचैतन्यं प्राददात् । तस्य अस्मै प्रयत्नाय अत्यधिका प्रशंसा प्राप्यते ।
             सखायः! कश्चन लघुः प्रयत्नः, लघुः वा पदक्षेपः अस्माकं समृद्धानां कलानां संरक्षणाय अत्यन्तं महत्त्वपूर्णं योगदानं भवितुमर्हति । यदि अस्माकं देशस्य जनाः बद्धाधराः स्युः तर्हि समग्रेऽपि देशे अस्माकं प्राचीनकलानां सज्जीकरणाय, परिष्करणाय च काचित् मनोवृत्तिः जनान्दोलनरूपं प्राप्नुयात् । अहम् अत्र कतिपयानाम् एतादृशानां प्रयत्नानां विषये चर्चां कृतवान् । समग्रे देशे एतादृशाः अनेके प्रयासाः भवन्ति । भवन्तः तान् प्रयासान् नमो-एप्-माध्यमेन मह्यम् अवश्यं प्रापयन्तु ।
         मम प्रियाः देशवासिनः! अरुणाचलप्रदेशस्य जनाः एकस्मात् वर्षात् विशिष्टमेकम् अभियानं सञ्चालयन्ति यस्य च नाम प्रदत्तवन्तः - अरुणाचलप्रदेश-वायुभुशुण्डि-(Air Gun)-समर्पण-अभियानम् । अस्मिन् अभियाने स्वेच्छ्या जनाः वायुभुशुण्डिं (Air Gun) समर्पयन्ति । किमर्थमिति जानन्ति किम् ? यतः अरुणाचलप्रदेशे पक्षीणां यथेच्छया आखेटं स्थगितं स्यात् । 
        सखायः! अरुणाचलप्रदेशे पञ्चशताधिकाः स्थानीयाः पक्षिप्रकाराः सन्ति ये च विश्वस्मिन् नोपलभ्यन्ते । परन्तु शनैः शनैः वनेषु पक्षिणः सङ्ख्यया न्यूनाः जायन्ते । एतस्य परिष्काराय अधुना वायुभुशुण्डिसमर्पणाभियानं प्रचलति । गतेभ्यः कतिपयेभ्यः मासेभ्यः पर्वतप्रदेशादारभ्य समतलप्रदेशं यावत् राज्यस्य प्रत्येकं समुदायेन मुक्तमनसा अभियानमेतत् अङ्गीकृतवन्तः । अरुणाचलस्य जनाः स्वेच्छया अधुना यावत् षड्शतोत्तर-सहस्राधिकान् (1600 ) वायुभुशुण्डीन् समर्पितवन्तः । एतदर्थम् अहम् अरुणाचलप्रदेशस्य जनान् प्रशंसामि । तान् अभिनन्दामि च । 
       मम प्रियाः देशवासिनः! भवतां सर्वेषां परतया द्वाविंशत्यधिकद्विसहस्रतमाय वर्षाय (2022) नैके सन्देशाः परामर्शाः च समागताः सन्ति । एकः विषयः प्रत्येकस्मिन् पर्याये इव आधिक्येन जनानां सन्देशेषु एकः विषयः अस्ति - स्वच्छतायाः स्वच्छभारतस्य विषये च । स्वच्छताविषयकः अयं सङ्कल्पः अनुशासनेन, सजगतया, समर्पणेनैव च पूर्णं भविष्यति । वयं राष्ट्रिय-कैडेट्स-कोर-द्वारा (NCC Cadets) विहिते पुनीत-सागर-अभियाने अस्य प्रतिफलनं द्रष्टुं शक्नुमः । अस्मिन् अभियाने त्रिंशत्सहस्राधिकाः राष्ट्रिय-कैडेट्स-कोर-युवानः सम्मिलिताः । इमे राष्ट्रिय-कैडेट्स-कोर-युवानः समुद्रतटे स्वच्छतां कृतवन्तः । ततः सुनम्य-अवकरान् (Plstic Waste) अपसार्य तेषां पुनरावर्तनाय (Recycling) एकत्रीकृतवन्तः । अस्माकं समुद्रतटाः, पर्वतप्रदेशाः इत्येताः तदा एव भ्रमणयोग्याः भवन्ति यदा तत्र स्वच्छता स्यात् । बहवः जनाः किमपि स्थलं प्रति गन्तुम् आजीवनं स्वप्नं पश्यन्ति परन्तु यदा ते तत्र गच्छन्ति तदा अज्ञानवशात् अवकरान् अपि प्रसारयन्ति । प्रत्येकं देशवासिनः इदं दायित्वं वर्तते यत् स्थलमिदम् अस्मभ्यं एतावतीं प्रसन्नतां प्रददाति तत् वयं अस्वच्छं न कुर्मः ।
       सखायः! मया साफवाटर-नाम्ना (SaafWater) एकस्य नूतनोद्यमस्य (Start Up) विषये ज्ञातम् अस्ति । यञ्च केचन युवानः आरब्धवन्तः । कृत्रिमबुद्धया (Artificial Intelligence) अन्तर्जालवस्तुमाध्यमेन (Internet of things) च एतत्तन्त्रांशः जनेभ्यः तत्तत्क्षेत्रस्य जलस्य शुद्धतायाः एवञ्च गुणवत्तायाः विषये सूचयिष्यति । स्वच्छता-सम्बद्धमेव एतत् अग्रिमं चरणं विद्यते । जनानां स्वच्छाय स्वस्थाय च भविष्यकालाय अस्य नूतनोद्यमस्य (Start Up) प्रामुख्यं प्रकल्प्य एव अस्मै वैश्विक-प्रशस्तिः (Global Award) सम्प्राप्तास्ति । 
     सखायः! ‘स्वच्छतायां दिशि कश्चन पदक्षेपः’(एक कदम स्वच्छता की ओर) इत्यस्मिन् प्रयत्ने संस्थाः वा भवन्तु शासनं वा भवतु सर्वेषामपि भूमिका अत्यन्तं महत्त्वम् आवहति । भवन्तः सर्वे जानन्ति एव यत् पूर्वं शासनस्य कार्यालयेषु प्राचीनानां सञ्चिकानां, कागदानां च कियता प्रमाणेन राशिः भवति स्म । यदा आरभ्य शासनेन प्राचीनानां प्रक्रियाणां परिवर्तनं कृतं तदा आरभ्य इमानि सञ्चिका-कागदादीनि सङ्गणकस्य सञ्चिकायां अङ्गीकृतानि (Digitize) जायन्ते । यावन्ति प्राचीनानि विचाराधीनानि (Pending) च वस्तूनि सन्ति तानि अपसारयितुं मन्त्रालयेषु, विभागेषु च अभियानानि सञ्चाल्यन्ते । अनेन अभियानेन सम्बद्धाः नैके रुचिजनिकाः विषयाः सन्ति । पत्रालयविभागे (Department of Post) यदा स्वच्छाभियानं प्राचलत् तदा तत्रत्यम् अवकराङ्गणं (Junkyard) रिक्तस्थलत्वेन (Courtyard) लघुकार्यस्थलत्वेन (Cafeteria) च परिवृत्तम् । इतोऽपि एकम् अवकराङ्गणं द्विचक्रिकावाहनस्थलाय विनिर्मितम् । अनेनैव प्रकारेण पर्यावरणमन्त्रालयः स्वीयं रिक्तम् अवकराङ्गणं स्वास्थ्यकेन्द्रत्वेन परिवर्तितवान् । नगरीय-कार्य-मन्त्रालयस्तु एकं स्वच्छ-ATM-केन्द्रमपि योजितवान् । अस्य उद्देश्यम् अस्ति यत् जनाः अवकरान् दद्युः तन्निमित्तं च रुप्यकाणि स्वीकुर्युः । नगर-विमानन-मन्त्रालयस्य (Civil Aviation Ministry) विभागः वृक्षेभ्यः पतद्भिः शुष्कैः पर्णैः, जैविकावकरैः च जैविकखाद्यनिर्माणम् आरब्धवान् । अयं विभागः अपशिष्टकर्गदैः (Waste Paper) लेखनसामग्रीः अपि निर्माति । अस्माकं प्रशासकीयविभागाः अपि स्वच्छतासदृशेषु विषयेषु एवं नवप्रवर्तनशीलाः (Innovative) भवितुं शक्नुवन्ति । कतिपयेभ्यः वर्षेभ्यः पूर्वं यावत् कोऽपि इत्थं न विश्वसिति स्म । परन्तु अद्य एते विषयाः व्यवस्थारूपेण जायन्ते । एतदेव देशस्य विनूतनं चिन्तनं वर्तते । यस्य च नेतृत्वं सर्वे देशवासिनः सम्भूय कुर्वन्ति । 
        मम प्रिया: देशवासिन:! ‘मन-की-बात’-इत्यत्र अस्मिन् पर्याये बहून् विषयान् चर्चितवन्तः । प्रत्येकं पर्याये इव एकमासानन्तरं वयं पुनः मिलामः परन्तु द्वाविंशत्यधिकविंशतिसहस्र-तमे वर्षे । प्रत्येकं नूतनारम्भः स्वसामर्थ्यस्य अभिज्ञनाय अपि अवसरमेकं कल्पयति । येषां लक्ष्याणां विषये वयं पूर्वं कल्पनामपि नैव कुर्मः स्म, अद्य देशः तदर्थं प्रयतते । अत्र उक्तम् अस्ति –
क्षणश: कणशश्चैव विद्याम् अर्थं च साधयेत् ।
क्षणे नष्टे कुतो विद्या, कणे नष्टे कुतो धनम् ॥
इत्युक्ते यदा अस्माभिः विद्यार्जनं करणीयं, किमपि नूतनम् अधिगन्तव्यं, किमपि करणीयं च तदा एकैकोऽपि क्षणः उपयोक्तव्यः । यदा च अस्माभिः धनार्जनं करणीयं इत्युक्ते उन्नतिः प्रगतिः वा कर्तव्या, तर्हि एकैकस्य कणस्य तन्नाम प्रत्येकं संसाधनस्य समुचितः उपयोगः कर्तव्यः । यतो हि क्षणे नष्टे सति विद्या, ज्ञानं च अपगच्छति । किञ्च कणे नष्टे सति धनस्य प्रगतेः च मार्गाः पिहिताः भवन्ति । एषः विषयः अस्मभ्यं देशवासिभ्यः प्रेरणारूपेण अस्ति । अस्माभिः कियत् अधिगन्तव्यम् अस्ति । नवाः नवाचाराः विधेयाः सन्ति, नूतनानि लक्ष्याणि साधनीयानि सन्ति अतः अस्माभिः एकेनापि नष्टेन क्षणेन विना प्रयतनीयं भवति । अस्माभिः देशः विकासस्य नवीन-उतुङ्गे नेतव्यः वर्तते ।अतः अस्माभिः प्रत्येकं संसाधनस्य पूर्णतया सदुपयोगः कर्तव्यः । इदं हि एकतः, आत्मनिर्भर-भारतस्य अपि मन्त्रोsस्ति, यतो हि, यदा वयं निजानि संसाधनानि समीचीनतया प्रयोक्ष्यामः, तानि निरर्थकानि नैव करिष्यामः, तदैव वयं ‘local’-इति स्थानिकस्य शक्तिम् अभिज्ञास्यामः, तदैव तु देशः आत्मनिर्भरो भविता | अतः, आयान्तु - वयं स्वीयानां संकल्पानां पुनरावृत्तिं करवाम यत् बृहत् किमपि विचारयिष्यामः, बृहतः स्वप्नान् पश्यामः, तान् च परिपूरयितुं प्राणपणेनापि प्रयतिष्यामहे | तथा च, अस्माकं स्वप्नाः केवलम् अस्मान् यावदेव सीमिताः नैव भविष्यन्ति | अस्माकं स्वप्नाः एतादृशाः भविष्यन्ति यैः साकं अस्माकं समाजस्य देशस्य च विकासः सम्बद्धः स्यात्, अस्मदीयया प्रगत्या देशस्य प्रगतेः मार्गाः उद्घाटिताः भवेयुः, अपि चैतदर्थं, अस्माभिः अद्यैव प्रयतनीयम्, विनैव क्षणमेकं विनाश्य, विनैव कणमेकम् अपहृत्य | पूर्णतया विश्वसिमि यत् अमुना संकल्पेनैव साकं आगामिनि वर्षे देशः अग्रेसरिष्यति, तथा च द्वाविंशत्युत्तर-द्विसहस्रतमं वर्षमिदं, नूतन-भारतस्य निर्माणस्य स्वर्णिम-पृष्ठं भविता | अमुना विश्वासेन साकं, भवतां सर्वेषां कृते द्वाविंशत्युत्तर-द्विसहस्रतमस्य वर्षस्य कोटिशः शुभकामनाः | अनेकशो धन्यवादाः | 
