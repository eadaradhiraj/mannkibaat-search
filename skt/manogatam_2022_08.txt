              मम प्रियाः देशवासिनः, नमस्कारः! ऑगस्ट-मासेsस्मिन्, भवतां सर्वेषां पत्रैः, सन्देशैः मङ्गल-कामनापत्रकैः च, मदीयः कार्यालयः त्रिवार्णिकः विहितः | कदाचिदेव अहम् एतादृशं पत्रं प्राप्तवान्, यस्मिन् त्रिवार्णिकः ध्वजः न भवेत्, आहोस्वित् त्रिवार्णिकध्वजेन स्वाधीनतया च सम्बद्धं वृत्तं न स्यात् | बालाः, युवसखायस्तु अमृतमहोत्सवम् अभिलक्ष्य अतितरां सुन्दराणि चित्राणि, कलाकृतीः चापि विनिर्मीय प्रेषितवन्तः | स्वाधीनतायाः मासेsस्मिन् अस्मदीये सम्पूर्णेsपि देशे, प्रतिनगरं, प्रतिग्रामम्, अमृतमहोत्सवस्य अमृतधारा प्रवहति | अमृतमहोत्सवस्य स्वतन्त्रता-दिवसस्य च विशेषावसरे वयं देशस्य सामूहिकशक्तिं दृष्टवन्तः | विशिष्टचेतना अस्माभिः अनुभूता | 
             एतावान् बृहद्-देशः, एतावत्यः विविधताः, परं यदा विषयः तिरङ्गा इति त्रिवार्णिक-ध्वजस्य उत्तोलनस्य समुपस्थितः, तदा प्रत्येकम्, समानभावनया अनुरक्तः दृष्टः । त्रिवार्णिकस्य गौरवस्य आद्यप्रहरि-रूपेण जनाः स्वयं समक्षम् आगताः । वयं स्वच्छताभियाने सूच्यौषधाभियाने अपि देशस्य भावं दृष्टवन्तः आस्म । अमृतमहोत्सवे पुनरपि देशभक्तेः तादृशम् एव उत्कृष्टं भावं पश्यन्तः स्मः । अस्माकं वीरैः सैन्यभटैः उत्तुङ्ग-गिरि-शिखरेषु, देशस्य सीमाक्षेत्रेषु, अथ च, समुद्रस्य मध्यभागे अपि त्रिवार्णिकध्वजः उत्तोलितः । जनैः त्रिवार्णिकाभियानाय विभिन्नाः अभिनव-विचाराः समक्षं प्रस्तुताः । यथा युवसहयोगिना कृशनील-अनिल-महोदयेन । अनिलमहोदयः एकः प्रहेलिका-कलाकारः अस्ति, अथ तेन निश्चितसमये mosaic-कलाकृतिवर्गे सुन्दरी त्रिवार्णिकध्वजकला निर्मिता । कर्णाटकस्य कोलारे, जनैः त्रिंशदधिकषड्शतफिट्-परिमितं दीर्घं पञ्चाधिकद्विशतफिट्-परिमितं च विस्तृतं त्रिवार्णिकध्वजं गृहीत्वा अद्भुतं दृश्यं प्रस्तुतम् । असम-राज्ये  प्रशासनिक-कर्मिभिः दिघालीपुखुरी-योधृ-स्मारके त्रिवार्णिकस्य उत्तोलनाय स्वहस्तैः विंशतिफिट्-परिमितः त्रिवार्णिकः ध्वजः निर्मितः । एवंप्रकारेण एव, इन्दौर-नगरे लोकाः मानवशृङ्खलया भारतस्य मानचित्रं निर्मितवन्तः । चण्डीगढे, युवभिः, विशालः मानवत्रिवार्णिकः निर्मितः । उभावपि प्रयासौ Guinness-इत्याख्ये मानाङ्कने अपि अभिनिविष्टौ । एतन्मध्ये, हिमाचलप्रदेशस्य गङ्गोट-पञ्चसभायाः किञ्चन अत्यन्तं प्रेरणाप्रदम् उदाहरणम् अपि दृष्टिङ्गतम् । अत्र पञ्चायतने स्वातन्त्र्यदिवस-कार्यक्रमे प्रवासिश्रमिकाणां बालानां मुख्यातिथिरूपेण सहभागिता कारिता ।
            सखायः! अमृतमहोत्सवस्य एते वर्णाः, न केवलं भारते, अपि तु, विश्वे अन्यदेशेषु अपि दृष्टाः । बोत्स्वानादेशे तत्र वास्तव्येन स्थानीयेन गायकेन भारतीय-स्वातन्त्र्यस्य पञ्तसप्तति -वर्षाणि आमानयितुं देशभक्तिसंवलितानि पञ्चसप्ततिः गीतानि अभिगीतानि । अत्र एतदपि वैशिष्ट्यम् आसीत् यत् इमानि पञ्चसप्ततिः गीतानि हिन्दी-पञ्जाबी-गुजराती-बांग्ला-असमिया-तमिल-तेलुगू-कन्नड़भाषाः समेत्य संस्कृत-सदृशीषु भाषासु आसन् । एवम् एव, नामीबिया-देशे भारत-नामीबिया-देशयोः सांस्कृतिक-पारम्परिक-सम्बन्धान् ख्यापयन्ती विशेष-प्रैष-मुद्रा प्रसारिता । 
            सखायः! अहम् इतोsपि एकं प्रसन्नता- विषयं वक्तुम् इच्छामि । कतिपयदिनानि पूर्वम् एव, भारतप्रशासनस्य सूचनाप्रसारणमन्त्रालय- स्य कार्यक्रमे सहभागितायाः अवसरं प्राप्तवान् । तत्र ते ‘स्वराज’- इत्याख्यस्य  दूरदर्शन-धारावाहिकस्य प्रदर्शनम् आयोजितवन्तः । ‘स्वराज’ - भारतस्य स्वतन्त्रतासङ्ग्रामस्य गाथा’, एतस्य आद्यप्रदर्शने गन्तुम् अवसरः लब्धः । एषः स्वतन्त्रतान्दोलने कृतसहभागि- नाम् अश्रुतानां नायक-नायिकानां कृतप्रयासानां प्रदर्शनस्य विशेषरूपेण देशस्य युवसन्ततीनां पुरतः परिचितेः कश्चन उत्तमः पदक्षेपः अस्ति । दूरदर्शने, प्रत्येकं रविवासरे रात्रौ नववादने, एतस्य धारावाहिकस्य प्रसारणं भविता । अथ च, तत्र अहं ज्ञापितः यद् एतस्य प्रसारणं पञ्चसप्तति-सप्ताहान् यावत् भविष्यति । मम आग्रहः अस्ति यत् भवन्तः समयं परिकल्प्य एतं कार्यक्रमं स्वयम् अपि पश्यन्तु, अथ स्वगृहस्थान् बालान् अपि अवश्यं दर्शयन्तु । विद्यालय-महाविद्यालय-सम्बद्धाः जनाः तु एतस्य रिकॉर्डिंग्- इति प्रत्यङ्कनं कृत्वा सोमवासरे यदा विद्यालयाः महाविद्यालयाः च उद्घाटिताः भवन्ति, तदा विशेषकार्यक्रमस्य रचनाम् अपि कर्तुं शक्नुवन्ति, येन स्वातन्त्र्य-जन्मनः एतान् महानायकान् प्रति, अस्माकं देशे, काचित् अभिनवा जागरूकता उत्पद्येत । स्वतन्त्रतायाः अमृतमहोत्सवः अग्रिमवर्षं यावत् अर्थात् त्रयोविंशति-उत्तर-द्विसहस्रतम-वर्षस्य ऑगस्ट-मासं यावत् प्रवर्तिता । देशाय, स्वातन्त्र्यवीरेभ्यः, यत् लेखनम् यद् आयोजनादिकं वयं कुर्वन्तः स्म, तत्सर्वम् अपि अस्माभिः सततं वर्धापनीयम् ।
           मम प्रियाः देशवासिनः, अस्माकं पूर्वजानां ज्ञानम्, दूरदृष्टिः एकात्मचिन्तनं च, अद्यापि कियत् महत्वपूर्णम् अस्ति; यदा तस्य चिन्तनस्य आन्तं चिन्तयामः, तदा आश्चर्य-भरिताः वयं भवामः । अधुना अवलोकयन्तु, सहस्रशः वर्षाणि यावत् प्राचीनः अस्माकीनः ऋग्वेदः। ऋग्वेदे प्रतिपादितम् अस्ति - ‘ओमान-मापो मानुषी: अमृक्तम् धात तोकाय तनयाय शं यो: | यूयं हिष्ठा भिषजो मातृतमा विश्वस्य स्थातु: जगतो जनित्री: ||’
           अर्थात् - हे जल! भवत् मानवतायाः परममित्रम् । भवत्, जीवनदायकम्, भवतः एव अन्नम् उत्पद्यते, अथ भवतः कारणेन एव अस्माकं सन्ततीनां हितं भवति । अस्मभ्यं सुरक्षाप्रदातृ भवद् एव, अथ च सर्वस्मात् अहितात् दूरं स्थापयति । भवत्, सर्वात्मा ओषधिः अस्ति, भवद् एव, एतस्य ब्रह्माण्डस्य पालकम् अस्ति ।
          विचारयन्तु, अस्माकं संस्कृतौ सहस्रशः वर्षाणि पूर्वं जलस्य जलसंरक्षणस्य च महत्त्वं बोधितम् अस्ति । यदा एतत् ज्ञानम्, वयम्, अद्यतने सन्दर्भे पश्यामः, तदा अस्माकं रोमाञ्चः भवति, परम् एतत् एव ज्ञानं, देशः यदा स्वसामर्थ्यरूपेण स्वीकरोति तदा तदीयशक्तिः अनेकगुणिता वृद्धा भवति । भवतां स्मरणे स्यात् ‘मनकीबात’- इत्येतस्मिन् एव कार्यक्रमे चतुर्मासपूर्वं मया अमृतसरोवरविषये कथितम् । तदनन्तरं विभिन्नेषु जनपदेषु स्थानीयप्रशासनं युक्तं, स्वयंसेविसंस्थाः आगताः, स्थानीयाः च जनाः एकत्रिताः जाताः, पश्यतः एव अमृतसरोवराणां निर्माणं किञ्चन जनान्दोलनं संवृत्तम् । यदा देशाय किमपि कर्तुं भावना स्यात्, स्वकर्तव्यानां बोधः स्यात्, आगामिसन्ततीनां चिन्ता स्यात्, तदा सामर्थ्यम् अपि युनक्ति, अथ च, सङ्कल्पः अपि, भद्रतरः जायते ।
           तेलङ्गाना-राज्यस्य वारङ्गलजनपद- स्य एकस्य उत्कृष्टप्रयासस्य विषये अहं ज्ञातवान् । अत्र नूतनस्य एकस्य ग्रामपञ्चाय-तस्य समितेः सङ्घटनं जातं यस्याः  नाम अस्ति ‘मंग्त्या-वाल्या थांडा’ इति । एषः ग्रामः वनक्षेत्रस्य पार्श्वे अस्ति । अत्रत्यग्रामस्य समीपे एव एकम् एतादृशं स्थानम् आसीत्, यत्र प्रावृट्-काले अतिमात्रं जलम् एकत्रितं भवति स्म । ग्रामवासिनाम् उपक्रमेण अधुना एतत् स्थानम् अमृतसरोवराभियानान्तर्गतं विकसितं क्रियमाणम् अस्ति । ऐषमः प्रावृषि सञ्जात-वृष्ट्या एषः सरोवरः जलेन पूर्णः जातः ।  अहं मध्यप्रदेशस्य मंडला-नगरस्थितस्य मोचा-ग्रामस्य पंचायतक्षेत्रे निर्मितस्य अमृतसरोवरस्य विषये अपि भवतः सर्वान् बोधयितुम् इच्छामि । एषः अमृतसरोवरः कान्हा-राष्ट्रियोद्यानस्य समीपे अस्ति । एतेन अस्य क्षेत्रस्य सौन्दर्यम् अभिवृद्धम् अस्ति । उत्तरप्रदेशस्य ललितपुरे, नवनिर्मितः शहीदभगतसिंह-अमृतसरोवरः अपि लोकान् अत्यन्तम् आकर्षयन् अस्ति । अत्रत्य-निवाडी-ग्रामपञ्चायतक्षेत्रे निर्मितः एषः सरोवरः प्रहेल-चतुष्टये प्रसृतः अस्ति । सरोवरस्य तीरे कृतं वृक्षारोपणम् एतस्य शोभां वर्धयति । सरोवरस्य पार्श्वस्थितं पञ्चत्रिंशत्-फुट्-परिमितम् उन्नतं त्रिवार्णिकध्वजं द्रष्टुम् अपि सुदूरक्षेत्रेभ्यः जनाः अत्र आयान्ति । अमृत-सरोवरस्य एतत् अभियानं कर्णाटक-राज्ये अपि तीव्रगत्या प्रवर्तते । अत्रत्यबागल-कोटजनपदस्य ‘बिल्केरूर’- ग्रामे जनैः अत्यन्तं सुन्दरः अमृत-सरोवरः निर्मितः अस्ति । वस्तुतः एतस्मिन् क्षेत्रे, पर्वतेभ्यः निर्गतेन जलेन जनानाम् अत्यन्तं कष्टम् आसीत्, कृषकेभ्यः तेषां च सस्येभ्यः हानिः भवति स्म । अमृतसरोवरं निर्मातुं ग्रामीणाः, सर्वम् अपि जलं प्रणाल्या एकत्रम् आनयन् । एतेन क्षेत्रे जलप्लवस्य समस्या अपि दूरङ्गता । अमृतसरोवराभियानम् अस्माकम् अद्यतन-समस्यानां समाधानं तु करोति एव, सह एव आगामि-सन्ततीभ्यः अपि अत्यावश्यकम् अस्ति । एतद्-अभियानान्तर्गतं, अनेकेषु स्थानेषु, पुरातनानां जलाशयानाम् अपि कायाकल्पः क्रियमाणः अस्ति ।
             अमृतसरोवरस्य उपयोगः, पशूनां पिपासाशान्तये, सहैव कृषिकार्येभ्यः अपि जायमानः अस्ति । एतेषां सरोवराणां कारणेन समीपस्थितानां क्षेत्राणां भूगतजलस्तरः अपि संवृद्धः । तत्रैव एतान् परितः हरीतिमा अपि संवर्धते । न एतावदेव, अनेकेषु स्थानेषु जनाः अमृतसरोवरेषु मत्स्यपालनाय अपि सिद्धतां कुर्वन्तः सन्ति । भवतः सर्वान् प्रति मम एतन्- निवेदनम् अस्ति, विशेषरूपेण मम युवमित्राणि प्रति यत् भवन्तः अमृतसरोवराभियाने अधिकाधिकं सहभागं कुर्वन्तु, जलसञ्चयस्य जलसंरक्षणस्य च एतान् प्रयासान् प्रति यथा-सामर्थ्यं पूर्णशक्तिं नियोजयन्तु, एतान् च वर्धापयन्तु ।
            मम प्रियाः देशवासिनः, असमराज्यस्य बोंगाई-ग्रामे काचित् सम्पूर्णा-नाम्नी चित्ताकर्षिणी परियोजना प्रवर्तमाना अस्ति । एतस्याः परियोजनायाः उद्देश्यम् अस्ति – कुपोषणं विरुद्ध्य युद्धम्, एतेषां युद्धप्रकारः अपि विशिष्टः एव अस्ति । एतद् अन्तर्गतं, कस्यचित् आंगनबाड़ीकेन्द्रस्य कस्यचित् स्वस्थशिशोः माता, कयाचित् कुपोषित-शिशुमात्रा साकं  प्रतिसप्ताहं मिलति, पोषणसम्बद्धासु  च सर्वविध-सूचनासु चर्चयति । अर्थात् एका माता, द्वितीयायाः मित्रभूता, तदीयसहायतां करोति, तां शिक्षितां च करोति । एतस्याः परियोजनायाः साहाय्येन, एतस्मिन् क्षेत्रे, एकस्मिन् एव वर्षे, प्रतिशतं नवतिः, ततोs प्यधिकाः च शिशवः कुपोषणात् विमुक्ताः जाताः ।
            भवन्तः कल्पनां कर्तुं शक्नुवन्ति, किं कुपोषणस्य दूरीकरणे गीत-संगीतस्य भजनानां वा प्रयोगः भवितुम् अर्हति? मध्यप्रदेशस्य दतियाजनपदे “मेरा बच्चा अभियान”, - इत्याख्ये अभियाने एतस्य सफलतापूर्वकं प्रयोगः कृतः । एतद्-अन्तर्गतं, जनपदे भजन-कीर्तनानि आयोजितानि, यस्मिन् पोषणगुरुः- इत्याख्याः शिक्षकाः आहूताः । कश्चन मटका इति घटकार्यक्रमः अपि संवृत्तः, एतस्मिन् महिलाः, आंगनबाड़ी-केन्द्रेभ्यः मुष्टि-परिमितं धान्यम् आनयन्ति, एतेन च धान्येन शनिवासरे ‘बालभोजस्य’आयोजनं भवति । एतेन आंगन-बाड़ी-केन्द्रेषु बालानाम् उपस्थितिवर्धनेन सह एव कुपोषणम् अपि न्यूनतां गतम् । कुपोषणं प्रति जागरूकता-वर्धनाय किञ्चन अभिनवम् अभियानम् झारखण्ड-राज्ये अपि प्रवर्तते । झारखण्डस्य गिरिडीह-जनपदे सांप-सीढ़ी-इत्यस्य मोक्षपत्तन-क्रीडायाः निर्माणं कृतम् । येन क्रीडन्तः बालाः आचरणस्य उत्तमान् अनुत्तमान् च अंशान् शिक्षन्ति ।
            सखायः, कुपोषण-सम्बद्धान् एतावतः अभिनव-प्रयोगान् भवतः सर्वान् एतदर्थं विज्ञापयन् अस्मि यतः, अस्माभिः सर्वैः अपि, आगामिनि मासे एतेन अभियानेन आत्मा योजनीयः । सेप्टेम्बर-मासः पर्वभिः सह एव पोषणसम्बद्धेभ्यः अभियानेभ्यः अपि समर्पितः अस्ति । वयं प्रत्येकस्मिन् वर्षे सेप्टेम्बर-मासस्य प्रथमदिनाङ्कतः त्रिंशद्-दिनाङ्कं यावत् पोषणमासम् आचरामः । कुपोषण-विरुद्धं समग्रे देशे अनेके अभिनवाः विविधप्रयासाः च क्रियमाणाः सन्ति । प्रविधेः उत्तमप्रयोगः जनसहभागिता च, पोषणाभियानस्य महत्वपूर्णाङ्गरूपेण जायते । देशेन लक्षशः आंगनबाड़ी-कार्यकर्तृभ्यः दूरभाषयन्त्रप्रदानाद् आरभ्य आंगनबाड़ी-सेवानां प्रसृतिपरिलक्षणाय Poshan-Tracker- इति पोषणान्वेषकस्य अपि आरम्भः कृतः । सर्वेषु आकाङ्क्षि-जनपदेषु, अथ च, पूर्वोत्तरराज्येषु चतुर्दशवर्षादारभ्य अष्टादशवर्षदेशीयाः बालिकाः अपि, पोषणाभियानस्य अन्तर्गतं समाविष्टाः सन्ति । कुपोषणस्य समस्यायाः निराकरणं, न एतान् पदक्षेपान् यावत् सीमितम् । एतस्मिन् युद्धे, अन्येषां बहूनाम् उपक्रमाणां महत्त्वपूर्णा भूमिका अस्ति । उदाहरणरूपेण, जलजीवन-मिशन इत्येतं लक्ष्यम् एव यदि स्वीकुर्वन्ति, तर्हि भारतं कुपोषणमुक्तं कर्तुम् एतस्य सङ्कल्पस्य अपि महत्परिणामः भविष्यति । कुपोषणस्य समाह्वानानां  सम्मुखीकरणे, सामाजिक-जागरूकता-सम्बद्धाः प्रयासाः, महत्वपूर्ण-भूमिकाम् आवहन्ति । अहं भवतः सर्वान् प्रति आग्रहं करोमि, यत् भवन्तः, आगामिनि पोषणमासे, कुपोषणं दूरं कर्तुं क्रियमाणेषु प्रयासेषु अवश्यं सहभागं कुर्वन्तु । 
           मम प्रियाः देशवासिनः, चेन्नई-नगरात् श्रीदेवी-वरदराजन्-वर्यया एकं स्मारणं प्रेषितम् । तया MyGov-पटले स्वविषयः एवं लिखितः – ‘नूतन-वर्षस्य आगमने अधुना पञ्चमासेभ्यः अपि न्यूनः कालः अवशिष्टः, वयं च सर्वे जानीमः यत् आगामी नूतनवर्षः Millets इति स्थूलधान्यस्य अन्ताराष्ट्रिय-वर्षरूपेण आमानयिष्यते । तया मम निमित्तं देशस्य किञ्चन millet-धान्यस्य मानचित्रम् अपि प्रेषितम् अस्ति । सहैव पृष्टम् अस्ति, अपि भवान् ‘मनकीबात’-कार्यक्रमस्य, आगामिन्यां  शृङ्खलायां एतस्मिन् विषये चर्चां कर्तुं शक्नोति? स्वदेशवासिनाम् एतादृशम् उत्साहं दृष्ट्वा अहम् अमन्दम् आनन्दम् अनुभवामि । भवतां स्मृतिपथे स्यात् यत् संयुक्तराष्ट्रेण एकं प्रस्तावम् उपस्थाप्य आगामिवर्षं Millets- धान्यस्य अन्ताराष्ट्रियवर्षत्वेन उद्घोषितम् । एतद् ज्ञात्वापि भवन्तः अतिप्रसन्नाः भविष्यन्ति यत् भारतस्य एतेन प्रस्तावेन अधुनावधि सप्तत्यधिकदेशानां समर्थनम् अवाप्तम् । अद्यत्वे समग्रे विश्वस्मिन् अस्यैव स्थूलान्नस्य, Millets - इति  नीलसस्यस्य महत्त्वं वर्धमानं वर्तते । 
          सखायः ! यदा अहं स्थूलान्नस्य विषये वदामि, तदा मया कृतस्य प्रयत्नस्य विषये अपि अद्य भवद्भिः सह चर्चयामि। गतेभ्यः केभ्यश्चित् कालेभ्यः, भारते यदा केचन वैदेशिकाः अतिथयः, राष्ट्राध्यक्षाः वा भारतं प्रति आयान्ति, तदा मम अयं प्रयत्नः भवति यत् भोजने भारतीयेन नीलसस्येन तन्नाम स्थूलान्नेन विनिर्मितान् पदार्थान् निर्मापयेयम् । किञ्च अयमपि अनुभवः सञ्जातः यत् एतेभ्यः विशिष्टातिथिभ्यः इमे पदार्थाः अत्यन्तं रोचन्ते । अस्मदीयस्य नीलसस्यस्य, स्थूलान्नस्य वा सन्दर्भे नैकाः सूचनाः एकत्रीकर्तुमपि ते प्रयतन्ते । नीलसस्यानि, स्थूलान्नानि वा प्राचीनात् कालादेव अस्माकं कृषेः, संस्कृतेः, सभ्यतायाः च भागभूतानि सन्ति । अस्माकं वेदेषु नीलसस्यस्य उल्लेखः प्राप्यते । अनेन प्रकारेणैव पुराणनुरु-तोल्काप्पियम्-इत्यनयोरपि अस्मिन् विषये वर्णनं कृतम् । भवन्तः देशस्य कमपि भागं गच्छन्तु नाम, तत्र भवद्भयः भोजनप्रसङ्गे विभिन्नप्रकारकाणि नील- सस्यानि द्रष्टुं लभ्यन्ते । भारतीयभाषया भाष्यमाणानि ज्वार-बाजरा-रागी-सावां-कङ्गनी-चीना-कोदो-कुटकी-कुट्टू-इत्यादीनि एव नीलसस्यानि भवन्ति । विश्वस्मिन् भारतं नीलसस्यानां सर्वाधिकः बृहन् उत्पादकः देशः वर्तते । अतः अस्य उपक्रमस्य साफल्यस्य एव सुमहत् दायित्वं भारतीयेषु अस्मासु एव वर्तते । अस्माभिः सर्वैः सम्भूय एतस्मै उपक्रमाय जनान्दोलनरूपं प्रदेयं वर्तते । किञ्च देशस्य जनेषु नीलसस्यानां विषये जागरूकता संवर्धनीया । 
            सखायः ! भवन्तः तु सम्यग्रूपेण जानन्ति यत् नीलसस्यानि कृषकेभ्यः अपि लाभ-दायकानि भवन्ति । तत्रापि विशिष्यतया न्यून-आयवद्भ्यः कृषिकेभ्यः तु एतन्-महते लाभाय एव । वस्तुतः अत्यन्तम् अल्पेनैव कालेन एतानि सस्यानि सिद्धानि भवन्ति । किञ्च अस्मिन् अधिकजलस्य आवश्यकता न भवति । अस्माकं न्यून-आयवद्भ्यः कृषकेभ्यः तु नीलसस्यानि विशेषेण लाभदायकानि सन्ति । नीलसस्यानां भूसा-इति त्वग्चूर्णानि पशु-आहारोऽपि मन्यते । अद्यत्वे युवसन्ततयः स्वस्थजीवनस्य, स्वस्थभोजनस्य च विषये विशेषावधानवन्तः सन्ति । अनया दृष्ट्या चर्चयामः चेत् नीलसस्येषु पर्याप्तमात्रया प्रोटीन-फाइबर-मिनरल-इत्यादीनि पोषकतत्वानि सन्ति । अनेके जना: तु एतानि सर्वोत्तमाहार: इत्यपि कथयन्ति । नीलसस्यैः अनेके लाभाः सन्ति । स्थौल्यस्य न्यूनीकरणेन सहैव मधुमेहस्य, उच्चरक्तचापस्य, हृदयसम्बद्ध‌रोगाणां च अपायान् अपि न्यूनीकुर्वन्ति । अनेन सहैव उदर-यकृतयोः रोगाणां संरक्षणाय एतानि उपकुर्वन्ति । किञ्चित्कालपूर्वमेव वयं कुपोषणसन्दर्भे चर्चितवन्तः स्मः । कुपोषणनिवारणाय अपि एतानि अत्यन्तं लाभदायकानि वर्तन्ते । यतो हि एतानि प्रोटीन-युतानि, शक्तिसम्पन्नानि च भवन्ति । देशे अद्यत्वे नीलसस्यानां संवर्धनाय नैके प्रयत्नाः क्रियन्ते । एतैः नीलसस्यैः युक्तैः विशिष्टैः अनुसन्धानैः, नवाचारैः च सहैव FPOS-इति कृषक-उत्पादक-सङ्घटनम् अपि पुरस्क्रियते । स्वीय-कृषकबन्धूनां भातॄणां, भगिनीनां च कृते एषः एव मदीयः आग्रहः अस्ति यत् ते नीलसस्यानि, तन्नाम स्थूलान्नानि आधिक्येन प्रयुज्य लाभं प्राप्नुयुः । एतत् दृष्ट्वा अपि अत्यन्तं हर्षितः भवामि यत् अद्यत्वे अनेके नव-व्यवसायाः प्रकाशम् आयान्ति, ये नीलसस्यानां सन्दर्भे कार्यं कुर्वन्ति । एतेषु केचन नीलसस्यनिर्मितानि सुपिष्टकानि (Cookies), केचन नीलसस्य-निर्मितान् अपूपान्(Pancake), ऊर्जापीटिकाः(energy bar), केचन नीलसस्यनिर्मितान् अल्पाहारान्, (Millet Breakfast), केचन च दोसाखाद्यानि सज्जीकुर्वन्ति । अहम् एतस्मिन क्षेत्रे कार्यं कुर्वद्भयः सर्वेभ्यः जनेभ्यः नैकाः शुभकामनाः प्रयच्छामि । उत्सवस्य वातावरणेऽस्मिन् वयं अनेकेषु पक्वान्नेषु स्थूलान्नस्य प्रयोगं कुर्मः | भवन्तः स्वीयगृहे विनिर्मितानाम् एतादृशानां पक्वान्नानां भावचित्राणि सामाजिक-सञ्चार-माध्यमेषु निश्चयेन सहकुर्वन्तु, येन जनेषु स्थूलान्नसन्दर्भे रुचिः संवर्धेत ।   
            मदीयाः प्रियाः देशवासिनः! अधुना कतिपयेभ्यः दिनेभ्यः.पूर्वमेव अहम् अरुणाचल-प्रदेशस्य सियाङ्ग-जनपदस्य जोरसिङ्ग-ग्रामस्य एकां वार्तां श्रुतवान् । एषा वार्ता एतादृशस्य परिवर्तनस्य विषये आसीत्, यस्य प्रतीक्षा अस्य ग्रामस्य जनेभ्यः नैकेभ्यः वर्षेभ्यः आसीत् । वस्तुतः जोरसिङ्ग्रामे अस्मिन्नेव मासे स्वातन्त्र्यदिवसात् 4G-इति अन्तर्जालीया सेवा आरब्धा । यथापूर्वं कदाचित् ग्रामे विद्युत्प्राप्तेः अनन्तरं जनाः भवन्ति स्म प्रसन्नाः, अधुना नवभारते तादृशी एव प्रसन्नता 4-G- इत्यस्य प्राप्तेः अनन्तरं जायते । अरुणाचलस्य, पूर्वोतरस्य च सुदूरक्षेत्रेषु 4- G- इति रूपेण कश्चन नूतनतया सूर्योदयः जातः अस्ति । अन्तर्जालसम्पर्कः किञ्चन नवं प्रभातम् आदाय समुपस्थितः वर्तते । यत् सौविध्यं कदाचित् केवलं महानगरेषु एव प्राप्यते स्म, तत् डिजिटल-भारतं प्रतिग्रामं यावत् प्रापितवत् । अनेन कारणेन देशे नूतनतया डिजिटल-नवोद्यमाः प्रारब्धाः । राजस्थानस्य अजमेरजनपदस्य सेठासिंहरावत-महोदयः आभासीय-सौचिक-ई-केन्द्रं(दर्जी-आनलाइन-इ-स्टोर-इति) सञ्चालयति । भवन्तः चिन्तयिष्यन्ति यत् कीदृशमेतत् कार्यम् - 'आभासीयसौचिकः' ( दर्जी-ऑनलाइन ) इति । वस्तुत: सेठासिंहरावत: कोविड-कालात् पूर्वं सीवनकार्यं करोति स्म ।  यदा कोविड-कालः आरब्धः तदा रावतमहोदयः एतं पन्थाह्वानं बाधकत्वेन न, अपितु अवसरत्वेन कल्पितवान् । सःसर्वसामान्य-अन्तर्जालीय-सेवा-केन्द्रं, तन्नाम सी.एस.ई.ई.-केन्द्रे प्रवेशं कृत्वा आभासीय-कार्यम् आरब्धवान् । सः लक्षितवान् यत् ग्राहकाः महत्या सङ्ख्यया मुखाच्छादकानि इच्छन्ति । सः काश्चन महिलाः संस्थाप्य मुखच्छादकानां निर्माणम् आरब्धवान् । एतदनन्तरं दर्जी-ऑनलाइन-इति नाम्ना स्वीयं केन्द्रम् आरब्धवान् | यत्र नानाप्रकारकाणि वस्त्राणि निर्माय विक्रयणम् आरब्धवान् । अधुना डिजिटलभारतस्य कारणेन सेठा- महोदयस्य कार्यम् एतावत् प्रवृद्धं वर्तते यत् तस्मै सम्पूर्णदेशात् ग्राहकाः लभ्यन्ते । शतशः महिलाभ्यः सः उद्योगं परिकल्पितवान् । डिजिटल-भारतम् उत्तरप्रदेशस्य उन्नाव-वास्तव्यम् ओमप्रकाशसिंहमहोदयम् अपि डिजिटल-नवोद्यमिनं कृतवत् । सः स्वस्मिन् ग्रामे सहस्राधिकानि ब्राडबैण्ड-सम्पर्कसूत्राणि संस्थापितवान् । ओम्प्रकाशमहोदयः स्वस्य सर्वसामान्य-अन्तर्जालीय-सेवा-केन्द्रस्य समीपे निश्शुल्कतया Wifi-क्षेत्रम् अपि विनिर्मितवान्, येन अपेक्षमाणेभ्य: जनेभ्यः महत् साहाय्यं भवति । ओम्प्रकाशमहोदयस्य कार्यं तथा प्रवृद्धं वर्तते यत् सः विंशत्यधिकान् जनान् उद्योगिरूपेण संस्थापितवान् । एते जनाः ग्रामस्य विद्यालयं, चिकित्सालयं, राजस्व-कार्यालयं, आङ्‌गनवाडी-केन्द्रं च प्रति ब्राडबैण्डसम्पर्कसूत्राणि प्रापयन्ति । किञ्च अनेन उद्योगम् अपि लभन्ते । सर्वसामान्य-अन्तर्जालीय-सेवा-केन्द्रमिव शासकीये इ-विपणि-पटले, तन्नाम जी-इ-एम्-सञ्चारमाध्यमे अनेका: सफलताविषयिण्यः वार्ताः श्रूयन्ते । 
            सखायः! मह्यं ग्रामेभ्यः एतादृशाः अनेके सन्देशाः प्राप्यन्ते, ये अन्तर्जालकारणेन जायमानानि परिवर्तनानि मया सह चर्चयन्ति, सहकुर्वन्ति वा । अन्तर्जालम् अस्माकं युवमित्राणाम् अध्ययनस्य, अधिगमनस्य च प्रकारान् एव परिवर्तितवत् अस्ति । यथा उत्तरप्रदेशस्य गुड़ियासिंहमहोदया,  यदा उन्नावस्य अमोइयाग्रामं स्वीयं श्वसुरालयं सम्प्राप्ता, तदा तस्यै स्वाध्ययनस्य चिन्ता सञ्जाता । परन्तु भारतीयम् अन्तर्जालं तस्याः एतादृश्याः समस्यायाः समाधानं कृतवत् । गुडिया अन्तर्जाल-माध्यमेन स्वायाध्ययनम् अनुवर्तितवती । किञ्च सा स्नातकोपाधिं प्राप्तवती । ग्रामेषु एतादृशानि अनेकानि जीवनानि डिजिटलभारत-अभियानेन नूतनां शक्तिं प्राप्नुवन्ति सन्ति । भवन्तः मह्यं ग्रामेषु डिजिटल-उद्यमिनां विषये अधिकाधिकं विलिख्य प्रेषयन्तु, किञ्च तदीयाः साफल्यदाः कथाः सञ्चारमाध्यमेषु अपि अवश्यं सहकुर्वन्तु ।
            मम प्रियाः देशवासिनः! केभ्यश्चित् कालेभ्यः पूर्वं मह्यं हिमालचलप्रदेशात् 'मनकीबात' इत्यस्य एकस्य श्रोतुः रमेश-महोदयस्य पत्रं प्राप्तम् । रमेशमहोदयः स्वीये पत्रे पर्वतानां वैशिष्ट्यानि वर्णितवान् । सः लिखितवान् यत् पर्वतेषु वासस्थलानि सुदूरे भवन्तु नाम, परं जनानां हृदयानि परस्परं सामीप्यं भजन्ते । वस्तुतः पर्वतेषु निवसद्भ्यः जनेभ्यः वयं बहु किमपि अधिगन्तुं शक्नुमः । पर्वतीयजीवनशैल्याः, संस्कृतेः च अस्मभ्यं प्रथमः पाठः अयमेव लभ्यते यत् परिस्थितीनाम् अधीनाः यदि वयं न भवेम, तर्हि  शीघ्रमेव  ताः अपि विजेतुं शक्नुयाम । किञ्च अन्यत् एतदैव यत् वयं कथं स्थानीयैः संसाधनैः आत्मनिर्भराः भवितुं शक्नुमः । प्रथमं पाठं यम् अहम् उक्तवान् तस्य सुन्दरं किञ्चन चित्रं एतेषु दिनेषु स्फीती-क्षेत्रे द्रष्टुं लभ्यते । स्फीती किञ्चन जनजातीयं क्षेत्रं वर्तते । अत्र एतेषु दिनेषु हरेणु-उत्पाटनस्य कार्यं प्रचलति । पर्वतीयकृषिक्षेत्रेषु एतत् परिश्रमपूर्णम् अत्यन्तं कठिनं कार्यं भवति । परन्तु अत्र ग्रामीणाः महिलाः एकत्रीभूय सदैव सम्मिल्य परस्परं कृषिक्षेत्रेभ्यः हरेणूत्पाटनकार्यं कुर्वन्ति । अनेन कार्येण सहैव महिलाः 'छपरा माझी छपरा' इति स्थानीयं गीतम् अपि गायन्ति, तन्नाम अत्र परस्परं सहयोगः कस्याश्चित् परम्परायाः भागः विद्यते । स्फीती-इत्यत्र स्थानीयसंसाधनानां सदुपयोगस्य सर्वोत्तमम् उदाहरणं प्राप्यते । स्फीत्यां ये कृषकाः गाः पालयन्ति, तासां गोमयानि शोषयित्वा गोणीषु पूरयन्ति । यदा शैत्यकालः भवति तदा एताः गोणीः गवां वासस्थलेषु प्रसारयन्ति । एतं वासस्थलं 'खूड' इति वदन्ति । हिमपातसन्दर्भे एताः गोण्यः शैत्यात् गाः रक्षन्ति । शैत्यानन्तरं एतानि एव गोमयानि कृषिक्षेत्रेषु उर्वरकत्वेन उपयुज्यन्ते । तन्नाम पशूनाम् अवकरैः तेषां सुरक्षा, कृषिक्षेत्रेषु उर्वरकं चापि भवति । कृषौ योजनमपि न्यूनं किञ्च उत्पादनमपि अधिकम् । अत एव एतानि क्षेत्राणि, एतेषु दिनेषु प्राकृतिककृषिनिमित्तमपि काचित्-प्रेरणारूपेण जायमानानि सन्ति । 
             सखायः! एतादृशा: एव श्लाघ्या: प्रयत्ना: अस्माकम् इतोऽपि एकस्मिन् पर्वतीये राज्ये उत्तराखण्डे द्रष्टुं प्राप्यन्ते । उत्तराखण्डे अनेकेषां प्रकाराणाम् औषधयः, वनस्पतयः च प्राप्यन्ते | याश्च अस्माकं स्वस्थ्याय अत्यन्तं लाभप्रदाः भवन्ति । तासु एव किञ्चन फलं वर्तते - 'बेडू' इति । एतत् हिमालये 'फिग' इति नाम्ना अपि ज्ञायते । एतस्मिन् फले खनिः, पोषकतत्त्वानि च पर्याप्ततया प्राप्यन्ते । जनाः फलरूपेण तु अस्य सेवनं कुर्वन्ति एव | अनेन सहैव नैकेषां रोगाणाम् उपचाराय अपि एतत् उपयुज्यते । अस्य फलस्य एतादृशं वैशिष्ट्यं परिलक्ष्य एव अधुना बेडूरसः, बेडूजैम, तन्निर्मितम्  उपसेचनम्, अवलेहः एतच्च शोषयित्वा शुष्कफलरूपेण अपि विपणिं प्रति आनीतवन्तः । पिथौरागढ-प्रशासनस्य साहाय्येन आरम्भोद्यमेन, जनानां साहाय्येन च बेडू- इत्येतत् विपणिं प्रति नैकरूपैः प्रापयितुं साफल्यं लब्धं वर्तते । बेडू-इत्येतत् पर्वतीय-अन्जीर-नाम्ना प्रतिष्ठाप्य आभासीय-विपणौ अपि आनीतवन्तः । अनेन कृषकेभ्यः आयस्य नूतनं स्रोतः प्राप्तमेव वर्तते । अनेन सहैव बेडू-औषधीयगुणानां लाभः सुदूरं यावत् प्राप्यमाणं वर्तते । 
             मम प्रियाः देशवासिनः! 'मनकीबात' इत्यत्र आरम्भे वयं स्वातन्त्र्यस्य अमृतमहोत्सवस्य च चर्चां कृतवन्तः | एकेन महता पर्वणा सहैव आगामिषु दिनेषु इतोऽपि अनेकानि पर्वाणि आगमिष्यन्ति । अधुना कतिचन-दिनानाम् अनन्तरमेव भगवतः गणेशस्य आराधनायाः पर्व गणेशचतुर्थी वर्तते । गणेशचतुर्थी इत्युक्ते गणपति-बप्पा-इत्यस्य आशीषः पर्व । गणेशचतुर्थ्याः पूर्वम्, ओणम्-इत्यस्य पर्व अपि आरभते । विशेषरूपेण केरले ओणम्-पर्व शान्त्या:, समृद्धेः च सद्भावनया सह आचरिष्यते । ऑगस्ट-मासस्य त्रिंशे दिनाङ्के हरतालिका-तीज-पर्व अपि वर्तते । उत्कले सेप्टेम्बरमासस्य प्रथमे दिनाङ्के नुआखाई-पर्व अपि आचरिष्यते । नुआखाई- इत्यस्य अभिप्रायः एव भवति - नूतनं खाद्यम् । एतदपि अन्यत् पर्व इव अस्माकं कृषिपरम्परया युक्तं पर्व वर्तते । एनन्मध्ये जैन-समाजस्य संवत्सरीपर्व अपि भविष्यति । अस्माकम् एतानि सर्वाणि पर्वाणि सांस्कृतिकसमृद्धेः जीवन्ततायाः च पर्यायरूपेण वर्तन्ते । अहं सर्वेभ्यः एतेभ्यः उत्सवेभ्यः, विशिष्टावसरेभ्यः च शुभकामनाः प्रयच्छामि ।
            एतैः पर्वभिः साकमेव श्वः ऑगस्ट-मासस्य ऊनत्रिंशत्तमे दिने, मेजर-ध्यानचंदवर्यस्य जन्मजयन्त्यवसरे राष्ट्रियक्रीडादिवसः अपि आयोजयिष्यते | अस्मदीयाः युव-क्रीडकाः वैश्विकमञ्चेषु अस्माकं त्रिवार्णिकध्वजस्य गौरवं विवर्धयन्तः सन्ति, एषः एव ध्यानचंद-वर्यं प्रति अस्मदीयः श्रद्धाञ्जलिः वर्तते |  वयं सर्वे सम्भूय देशस्य कृते एवमेव कार्याणि कुर्वन्तः भवेम, देशस्य च सम्मानं विवर्धयन्तः स्याम, -  अनया कामनया साकमहं स्वीयं सम्वादमिमं सम्पूर्णतां नयामि |  आगामिनि मासे, पुनरेकवारं भवद्भिः सार्धं ‘मनकीबात’-इति मनोगतं संविभाजयिष्यामि|  कोटिशः धन्यवादाः |
