                 मम प्रियाः देशवासिनः, नमस्कारः | नवीनैः विषयैः साकं, नूतनैः प्रेरकैः उदाहरणैः सार्धं, नव-नवीनान् च सन्देशान् आदाय, पुनरेकवारम् अहम् भवद्भिः सार्धं ‘मनकीबात’- इति मनोगत-भावान् संविभाजयितुम् आगतोsस्मि |
                  अपि जानन्ति भवन्तः एतस्मिन् पर्याये सर्वाधिकानि पत्राणि सन्देशाः च कं विषयम् अधिकृत्य मत्समक्षम् आगताः ? एषः विषयः एतादृशः अस्ति यः इतिहासेन, वर्तमानेन, भविष्येण चेति त्रिभिः अपि सम्बद्धः अस्ति |  अहं वार्तां कुर्वन् अस्मि देशाय समर्पितस्य नूतनस्य प्रधानमन्त्रि-संग्रहालयस्य |  एतस्मिन् एव एप्रिल्-मासीये चतुर्दश-दिनाङ्के बाबा-साहेब-अम्बेडकरस्य जन्मजयन्त्यां प्रधानमन्त्रि-संग्रहालयस्य लोकार्पणम् अभवत् | एषः, देशस्य नागरिकेभ्यः उद्घाटितः अस्ति | एकः श्रोता अस्ति श्रीमान् सार्थक-महोदयः, सार्थक-महोदयः गुरुग्रामम् अधिवसति, अथ च प्रथमम् एव अवसरं प्राप्य सः प्रधानमन्त्रि-संग्रहालयं दृष्ट्वा आगतवान् | सार्थक-महोदयः Namo App इत्यस्मिन् पटले यं संदेशं मम कृते लिखितवान्, सः अत्यन्तं रुचिकरः अस्ति | तेन लिखितम् यत् सः आ बहोः कालात् वार्तादृश्यवाहिनीः पश्यति, वार्तापत्राणि पठति, सामाजिक-सञ्चार-माध्यमैः अपि सम्पृक्तः अस्ति, अत एव सः मन्यते स्म यत् तदीयं सामान्यज्ञानम् अपेक्षया उत्तमं स्यात्, परं, यदा सः प्रधानमन्त्रि-संग्रहालयं गतवान् तदा सः आश्चर्यान्वितः जातः, तस्मै एवम् अभासत यत् सः स्वदेशस्य, देशस्य च नेतृत्वकर्तॄणां विषये अधिकं नैव जानाति | तेन, प्रधानमन्त्रि-संग्रहालयस्य कतिपयानाम् एतादृशानां वस्तूनां विषये लिखितम्, यैः तदीय-जिज्ञासा वृद्धा आसीत्, यथा, सः लालबहादुरशास्त्रि-वर्यस्य तत् चरखा इति तन्तुनिर्मितियन्त्रं दृष्ट्वा अत्यन्तं प्रसन्नः आसीत्, यत्, सः श्वसुरालयात् उपहाररूरपेण प्राप्तवान् | सः शास्त्रि-वर्यस्य लेखापुस्तकम् अपि दृष्टवान्, अपि च एतद् अपि दृष्टवान् यत् तस्य पार्श्वे कियान् न्यूनः राशिः अवशिष्यते स्म | सार्थक-महोदयेन लिखितं यत् - सः एतद् अपि न जानन् आसीत् यत् मोरारजी-भाईदेसाईः स्वतंत्रता-संग्रामे सहभागितायाः पूर्वं गुजराते उपसमाहर्ता आसीत् | प्रशासनिक-सेवायां तदीयं दीर्घकालिकं जीवनम् अवर्तत | सार्थक-महोदयः चौधरीचरणसिंह-महोदयस्य विषये लिखति यत् – सः नैव जानाति स्म जमींदारी-इत्यस्य उन्मूलन-क्षेत्रे चौधरीचरणसिंह-वर्यस्य प्रभूतं योगदानम् आसीत् | न एतावद् एव सः अग्रे लिखति - यदा भूमिपरिष्करणविषये अहं तत्र अपश्यम् - श्रीमान् पी.वी.नरसिम्हा-राव-वर्यः भूमि-परिष्करण-कार्ये अत्यधिकां गभीरां रूचिं प्रदर्शयति स्म | सार्थक-महोदयः अपि एतस्मिन् सङ्ग्रहालये आगत्य एव ज्ञातवान् यत् चंद्रशेखर-वर्येण चतुःसहस्रकिलोमीटरतः अपि अधिका ऐतिहासिकी भारतयात्रा पद्भ्यां कृता आसीत् | सः यदा संग्रहालये तानि वस्तूनि अपश्यत्, यानि अटल-वर्येण उपयुज्यते स्म, तदीयानि भाषणानि श्रुतानि, तदा सः, गर्वसम्भरितः अजायत | सार्थक-महोदयेन एतद् अपि उक्तं यत् एतस्मिन् संग्रहालये महात्म-गान्धिनः, सरदारपटेलस्य, डॉ० अम्बेडकरस्य, जयप्रकाशनारायणस्य, अथ च अस्माकं प्रधानमंत्रिणः पंडित-जवाहरलालनेहरू-वर्यस्य विषये अपि अत्यन्तम् एव रुचिकर्यः सूचनाः सन्ति ।
               सखायः, देशस्य प्रधानमंत्रिणां योगदानं स्मर्तुं स्वतन्त्रतायाः अमृतमहोत्सवात् श्रेष्ठतरः समयः कः भवितुमर्हति  । देशस्य कृते इदं गौरवास्पदमस्ति यत् स्वतन्त्रतायाः अमृतमहोत्सवः जनान्दोलनरूपम् आदधाति । इतिहासं प्रति जनानां रुचिः वर्धमानास्ति । एतस्यां स्थितौ प्रधानमन्त्रि-संग्रहालयः यूनां कृते आकर्षणकेन्द्रत्वेन स्थापितः अस्ति, यो  हि देशस्य अमूल्यदायेन तान् संयोजयति । अन्यथाऽपि सखायः, यदा संग्रहालयविषये चर्चाः भवन्ति, तदा मम मनसि भवतां कृते पृच्छाकांक्षा उद्भवति । पश्यामः, भवतां सामान्यज्ञानं कीदृशमस्ति; भवान् कियत् जानन्ति । 
              मम यविष्ठमित्राणि! भवन्तः किमु सन्नद्धाः सन्ति? कर्गद-लेखनीति द्वयं गृहीतम्? यदहं साम्प्रतं पृच्छामि तस्योत्तराणि NaMoApp अथवा सामाजिक-सञ्चार-माध्यमेषु #MuseumQuiz इति शीर्षकेण आरोपयन्तु । अवश्यं कुर्वन्तु । ममाग्रहः वर्तते यद्भवन्तः एतान् सर्वान् प्रश्नान् अवश्यं उत्तरन्तु । एतेन अखिलदेशस्य जनेषु संग्रहालयान् प्रति उत्सुकता भूयसी वर्धिष्यते । अपि भवन्तः जानन्ति यद्देशस्य कस्मिन्नगरे प्रसिद्धः रेलसंग्रहालयः वर्तते, यत्र विगतपंचचत्वारिंशत्-वर्षेभ्यः जनाः भारतीय-रेलयानानां रिक्थदर्शनस्य अवसरं लभन्ते? अहं भवद्भ्यः एकं संकेतमपि यच्छामि । भवानत्र फ़ेयरीक्वीन-सलूनऑफ़प्रिन्सऑफ़वेल्स-फ़ायरलेसस्टीम-लोकोमोटिव-इत्यपि द्रष्टुं पारयन्ति । अपि भवन्तः जानन्ति यन्मुम्बय्यां कः संग्रहालयः अस्ति; यत्र अतीव-आकर्षकरूपेण मुद्राणां उद्भवः द्रष्टुं शक्यते । अत्र ख्रीष्टीयपूर्वं षष्ठ-शताब्दौ प्रचलितमुद्राभिः साकं ई-मनीति वैद्युदाण्विक-मुद्राऽपि उपलब्धास्ति । तृतीयः प्रश्नः ‘विरासत-ए-खालसा’ -संग्रहालयेन सम्बद्धः अस्ति । अपि भवन्तः जानन्ति यत्पंजाबराज्यस्य कस्मिन्नगरे एषः संग्रहालयः स्थापितः? वाताटने तु भवन्तः सर्वे आनन्दमनुभवन्ति एव । अग्रिमः प्रश्नः एतेनैव सम्बद्धः अस्ति । देशस्य अन्यतमः वाताट-संग्रहालयः कुत्र वर्तते? आगच्छन्तु, अहमेकं सूत्रं ददामि । अत्र यत् बृहत्तमः वाताटः स्थापितः, तस्याकारः द्वाविंशति-गुणात्मकेन षोडशपादमितः अस्ति । अवगतं वा? यदि नैव, तर्हि अन्यां सूचनां ददामि । यस्मिन्नगरे एषः स्थापितः तेन महात्मगान्धिनः विशेषसम्बन्धः अवर्तत । बाल्ये पत्रमुद्राणां संग्रहे कस्य रुचिः न भवति? परम्, अपि भवन्तः जानन्ति यद्भारते पत्रमुद्राणां राष्ट्रिय-संग्रहालयः कुत्र वर्तते? अन्यं प्रश्नं पृच्छामि । ‘गुलशनमहल’ इत्याख्ये भवने कः संग्रहालयः स्थापितः? भवतां कृते सूत्रमिदमस्ति यदस्मिन् संग्रहालये भवन्तः चलचित्रनिर्देशकः अपि भवितुमर्हन्ति । छविग्रहण-सम्पादनादीनां विवरणमपि द्रष्टुमर्हन्ति । अस्तु, अपि भवन्तः एतादृक्-संग्रहालयविषये जानन्ति. यः भारतस्य वस्त्रसम्बद्धं दायं प्रस्तौति? अस्मिन् संग्रहालये मिनियेचर-पेंटिंग्स्- इति सूक्ष्मचित्राणि, जैनपाण्डुलिपयः, प्रतिमादयः च वर्तन्ते । एषः संग्रहालयः विशिष्ट-प्रदर्शनशैल्याः कृतेऽपि ज्ञायते। 
                सखायः, प्रविधीनाम् अस्मिन्युगे एतेषां उत्तरान्वेषणं भवतां कृते अतीव सरलं भवेत् । मयैते प्रश्नाः पृष्टाः येनास्माकं नूतन-सन्ततौ जिज्ञासा भवतु । ते एतेषां विषये पठन्तु, एतेषां च दर्शनार्थं गच्छन्तु । अद्यत्वे तु संग्रहालयानां महत्त्वमालक्ष्य अनेके जनाः स्वयमेव आगत्य प्रभूतदानं कुर्वन्ति । बहवः जनाः स्वीयं पुरातनसंग्रहम्, ऐतिहासिक-वस्तून्यपि संग्रहालयेभ्यः यच्छन्ति । यदा भवान् एतत्कुर्वन्ति, तदा एकदृशा तु स्वीयं सांस्कृतिकदायम् अखिलसमाजाय संविभाजयन्ति । भारतेऽपि जनाः एतत्कृते अग्रेसरन्ति । अहमेतादृक्-नूतनप्रयासान् अभिनन्दामि । अस्मिन् परिवर्तमानसमये कोविड-नियमावलि-कारणेन संग्रहालयेषु नूतनप्रणाल्यः सबलं स्वीक्रियन्ते । संग्रहालयानां वैद्युदाण्विकीकरणेऽपि अवधानं  वर्धितम् । अपि भवन्तः जानन्ति यत् मे-मासस्य अष्टादशे दिवसे अखिलविश्वे आन्ताराष्ट्रियः संग्रहालयदिवसः आचरिष्यते । एतमुपलक्ष्य स्वीय-युवमित्राणां कृते मम परामर्शः अस्ति यत् कथं न भवन्तः स्वीय-मित्रमण्डलेन साकं कस्यचित् स्थानीय-संग्रहालयस्य दर्शनार्थं गच्छन्तु? स्वीयानुभवान् भवन्तः #MuseumMemories इतिमाध्यमेन अवश्यं संविभाजयन्तु । भवतामाचरणेन अन्येष्वपि जनेषु संग्रहालयान् प्रति जिज्ञासा भविष्यति । 
                मम प्रियाः देशवासिनः, आशासे यद्भवन्तः स्वीयजीवने नैकेषां संकल्पानां संधारणं कुर्वन्ति, तेषां च परिपूरणार्थं परिश्रमं अपि कुर्वन्ति । सखायः, नातिचिरमेव मया एकस्य विलक्षणसंकल्पस्य विषये ज्ञातं यो हि वस्तुतः विशिष्टः आसीत् । अतः मया चिन्तितं यत् एषः ‘मनकीबात’-श्रोतृभिः साकम् अवश्यं संविभाजनीयः ।
                        सखायः, अपि भवन्तः चिन्तयितुं शक्नुवन्ति यत्कोऽपि अखिलदिनं समग्रनगरे भ्रमिष्यति परं एकस्यापि पणस्यादान-प्रदानं भौतिकमुद्रायां न करिष्यति? अहो! मनोरंजकः एषः संकल्पः । देहल्याः पुत्रीद्वयं सागरिका प्रेक्षा च, एतादृशस्य Cashless Day Out-इत्यस्य परीक्षणं कृतवत्यौ । सागरिका प्रेक्षा च देहल्यां यत्र कुत्रापि अगच्छताम्, ताभ्यां डिजिटल- अर्थात् वैद्युदाण्विकधनप्रदानस्य सौविध्यं उपलब्धम् । UPI-QR-code-इत्यस्य साहाय्येन ताभ्यां  कुत्रापि भौतिकमुद्रा-प्रयोगस्य आवश्यकता नैवावर्तत । वीथिभोजनालयेषु, शकटापणेषु, मार्गान्तर-विपणिष्वपि online transaction-सौविध्यं उपलब्धमासीत्।
                      सखायः, कोऽपि चिन्तयितुं शक्नोति यद्देहली महानगरमस्ति । अत्र एतेषां सौविध्यानां उपलब्धिः सुकरा भवेत् । परं साम्प्रतम् एवं नास्ति । UPI-इत्यस्य प्रसारः केवलं देहलीसदृशेषु महानगरेष्वेव सीमितः नास्ति । एकः सन्देशः मया गाजि़याबादतः आनंदिता-त्रिपाठिनः अपि अधिगतः । आनंदिता विगतसप्ताहे स्वीयपत्या साकं भ्रमणार्थम् उत्तरपूर्वीय-प्रदेशेषु गतवती । ताभ्याम् असमतः मेघालयम्; अरुणाचलतः च तवांगं यावत् स्वीययात्रायाः अनुभवः मह्यं प्रेषितः । भवन्तः अपि एतद् ज्ञात्वा सुखदाश्चर्यम् अनुभविष्यन्ति यदनेकदिवसानाम् अस्यां यात्रायां सुदूर-क्षेत्रेष्वपि ताभ्यां भौतिकमुद्रायाः आवश्यकता नैवानुभूता  । येषु क्षेत्रेषु कतिपयवर्षपूर्वम्  अन्तर्जालीय-सम्पर्कः उपलब्धः नाऽऽसीत् तत्रापि साम्प्रतं UPI-माध्यमेन धनार्पणस्य सुविधा उपलब्धास्ति । सागरिका-प्रेक्षा-आनंदितानाम् अनुभवान् आलक्ष्य भवद्भ्यः अध्यर्थयामि यत् भौतिकमुद्राविहीन-भ्रमणस्य परीक्षणम्  अवश्यं कुर्वन्तु । 
                         सखायः, BHIM UPI-इत्येष-व्यवहारः विगतवर्षेषु तीव्रतया अस्माकम् अर्थव्यवस्थायाः, अभ्यासानां च अंगत्वेन स्थापितः। साम्प्रतं लघुनगरेषु अधिकांश-ग्रामेष्वपि जनाः UPI-माध्यमेन धनादान-प्रदानं कुर्वन्ति । वैद्युदाण्विक-अर्थव्यवस्थया देशे विशिष्टा संस्कृतिरपि उद्भवति । वीथि-कोणेषु स्थापितासु लघु-आपणिकास्वपि वैद्युदाण्विकधनादान-प्रदानेन अधिकाधिक-क्रेतृभ्यः सौविध्यप्रदानं सुकरं जातमस्ति । तेभ्यः परीवर्तस्य समस्याऽपि न भवति । भवन्तः अपि स्वीयदैनन्दिन-जीवने UPI-सौविध्यानां आवश्यकताः अनुभवन्तः स्युः । कुत्रापि गन्तव्यं भवेत्; मुद्राग्रहणस्य, धनागार-गमनस्य, ATM-अन्वेषणस्य समस्याः अवसिताः जाताः । चलभाष-यन्त्रेणैव सर्वविधं धनप्रदानं शक्यमस्ति । परम्, अपि भवद्भिः कदाचित् चिन्तितं यद्भवन्तः एतैः स्वल्पैः online- इति सद्यस्कैः  धनप्रेषणैः देशे कियती  महती वैद्युदाण्विकी अर्थव्यवस्था सन्नद्धास्ति । साम्प्रतं अस्माकं देशे प्रायः विंशतिसहस्र-कोटिरूप्यकाणां online-धनादान-प्रदानं प्रतिदिनं भवति । विगते मार्चमासे तु UPI-विनिमयः प्रायशः दशलक्षकोटि-रूप्यकस्तरं प्राप्तवान् । एतेन देशे सौविध्यविस्तरः तु भवत्येव निर्व्याजतायाः परिवेशः अपि स्थाप्यते । साम्प्रतं देशे Fin-tech-सम्बद्धाः Start-ups-इति नवाचाराः अग्रेसरन्ति । अहमिच्छामि यत् यदि भवत्सकाशं digital payment-इति,  अपि च start-up-ecosystem-चेत्यस्य सामर्थ्यसम्बद्धाः अनुभवाः सन्ति; तर्हि संविभाजयन्तु । भवताम् अनुभवाः अन्येषामपि देशवासिनां कृते प्रेरणाप्रदायकाः भवितुमर्हन्ति । 
                       मम प्रियाः देशवासिनः, प्रविधेः शक्तिः कथं सामान्यजनानां जीवनम् उन्नेतुमर्हति इति वयं परिवेशे सततं परिपश्यामः । प्रविधिना अन्यमपि महत्कार्यं साधितमस्ति । एतत्कार्यं दिव्यांगजनानाम् असाधारण-क्षमतानाम् उपकारः देशस्य संसारस्य च कृते प्रदानमस्ति । अस्माकं दिव्यांगाः भगिनी-भ्रातरः किं कर्तुमर्हन्ति, इत्यस्माभिः Tokyo Para-Olympics-स्पर्धासु परिलक्षितमस्ति । क्रीडामिव कलासु, अध्ययनेषु, अन्येषु च क्षेत्रेषु दिव्यांगमित्राणि विस्मयं विरचयन्ति । यदैतानि मित्राणि प्राविधिकीं क्षमताम् अधिगच्छन्ति, तदा इतोऽपि उच्चतरलक्ष्यं अधिगच्छन्ति इति कृत्वैव देशः साम्प्रतं दिव्यांगानां कृते संसाधनानाम्, संरचनानां चोपलब्धिं सुलभां कर्तुं सततं प्रयतते । देशे अनेके Start-ups-इति अन्याश्च संस्थाः सन्ति, याः अस्यां दिशायां प्रेरणास्पदं कार्यं कुर्वन्ति । एतादृशी एव संस्था Voice of specially abled people-इत्यपि अस्ति, या साहाय्यप्रविधिक्षेत्रे नूतनावसराणां उपचयं करोति । ये दिव्यांग-कलाकाराः सन्ति, तेषां प्रतिभां आविश्वं प्रसारयितुमपि नवाचारयुतः उपक्रमः साधितः अस्ति । Voice of specially abled people- इतिसंस्थया एतादृशानां कलाकाराणां चित्रकृतीनां वैद्युदाण्विक-कलावीथिः उपपादितास्ति । दिव्यांगमित्राणि कीदृशीनाम् असाधारण-प्रतिभानां आकराः भवन्ति, तेषां क्षमताः कियत्यः असाधारणाः भवन्ति; एषा कलावीथिः - अस्योदाहरणं प्रस्तौति । दिव्यांगानां जीवने कीदृशीनि प्रत्याह्वानानि भवन्ति, तेषां चातिक्रमणेन एते कुत्र गन्तुं शक्नुवन्ति; एतादृशानां नैकेषां विषयाणाम् अनुभवं भवन्तः एतासु कलाकृतिषु कर्तुम् अर्हन्ति । भवन्तः अपि यदि किमपि दिव्यांगमित्रं तस्य प्रतिभां वा जानन्ति, तर्हि Digital technology-माध्यमेन विश्वोन्मुखं कर्तुमर्हन्ति । येऽपि दिव्यांग-जनाः सन्ति, ते हि एतादृक्-प्रयासेषु अवश्यं संवलिताः भवन्तु ।
                    मम प्रियाः देशवासिनः, देशस्य अधिकांशक्षेत्रेषु निदाघः अतीवजवेन वर्धमानः अस्ति । वर्धमानः तापः जलसंरक्षणस्य अस्माकं दायित्वम् अपि तावान् एव वर्धयति । सम्भाव्यते, यत्र भवन्तः स्युः, तत्र जलं पर्याप्तमात्रायां भवेत् ।  परं ते कोटिशः जनाः अपि भवद्भिः सदैव स्मरणीयाः; ये जलसंकटापन्नक्षेत्रेषु  निवसन्ति, येषां च कृते जलस्य एकैकः बिन्दुः अमृततुल्यः भवति। 
                   सखायः, साम्प्रतं स्वतन्त्रतायाः पंचसप्ततितमे वर्षे, अमृतमहोत्सवकाले देशः यैः संकल्पैः साकं अग्रेसरति, तेषु जलसंरक्षणमपि अन्यतमं अस्ति । अमृतमहोत्सवावधौ देशस्य प्रत्येकं जनपदे पंचसप्ततिमिताः सरोवराः कारयिष्यन्ते । भवन्तः कल्पनां कुर्वन्तु यदेतत् कियद्गभीरम् अभियानम् अस्ति। तद्दिवसः दूरे नास्ति, यदा भवतां नगरे पंचसप्ततिमिताः अमृतसरोवराः भविष्यन्ति । अहं भवद्भ्यः  विशेषतश्च युवभ्यः कांक्षे; यदेतस्य अभियानस्य सन्दर्भे जानन्तु, उत्तरदायित्वं च निर्वहन्तु । यदि भवतां क्षेत्रे स्वतन्त्रतासंग्राम-सम्बद्धः कोऽपि इतिहासः, सैनिक-स्मृतिः वाऽस्ति, तर्हि तामपि अमृतसरोवरेण संयोजयितुं प्रयासमाचरन्तु । मया एतद् ज्ञात्वा सुखम् अनुभूतम्  यदमृतसरोवरस्य संकल्प-ग्रहणानन्तरं कतिपयस्थलेषु सजवं कार्यमारब्धमस्ति । मया उत्तरप्रदेशस्य रामपुरस्य पटवाई-ग्रामपंचायतस्य विषये सूचना अवाप्तास्ति । तत्र ग्रामसभायाः भूमौ स्थितः तडागः कश्मलैः अवकरैश्च पूरितः आसीत् । विगत-सप्ताहेषु अतिपरिश्रमेण, तत्रत्य-जनानां सहकारेण, स्थानीयविद्यालयस्य विद्यार्थिनां  च सहयोगेन, एतस्य तडागस्य उद्धारः संजातः । साम्प्रतं तस्मिन् सरोवरे परिबन्धः, प्राकारः, भोजनालयः, जलधारायन्त्राणि, प्रकाश-स्तम्भादयः नैकविधाः व्यवस्थाः उपपादिताः सन्ति । अहं रामपुरस्य पटवाई-ग्रामपंचायताय, ग्रामजनेभ्यः, बालेभ्यश्च एतत्प्रयासार्थं बहुशः वर्धापनानि प्रयच्छामि ।| 
                      सखायः ! जलस्य उपलब्धता , न्यूनता चेत्येते कस्यापि देशस्य प्रगतिं, गतिं च निर्धारयतः । भवन्तः अपि अवधानं कृतवन्तः स्युः यत् ‘मनकीबात’ -प्रसारणे अहं स्वच्छतासदृशैः विषयैः सह वारं वारं जलसंरक्षणस्य विषये अवश्यं वदामि । अस्माकं तु ग्रन्थेषु स्पष्टरूपेण उक्‍तम् अस्ति – ‘पानीयं परमं लोके, जीवानां जीवनं स्मृतम्॥’ इत्युक्‍ते संसारे जलमेव प्रत्येकं जीवस्य जीवनस्य आधारः अस्ति । किञ्च जलमेव सर्वाधिकं महत् संसाधनमपि अस्ति । अतः एव अस्माकं पूर्वजाः जलसंरक्षणाय अधिकं महत्त्वं कल्पितवन्तः । वेदेभ्यः आरभ्य पुराणानि यावत् प्रत्येकस्मिन् स्थले जलसंरक्षणं, तडागसरोवरादीनां च निर्माणं मनुष्यस्य सामाजिकम् आध्यात्मिकं च कर्तव्यम् इत्युक्‍तम् । वाल्मीकिरामायणे जलस्रोतसां संयोजने जलसंरक्षणे च विशेषमहत्त्वं प्रदत्तं वर्तते । एतेनैव प्रकारेण छात्राः जानानाः स्युः यत् सिन्धु-सरस्वत्योः हडप्पासभ्यतायाः च कालेऽपि भारते जलमधिकृत्य अभियान्त्रिकी कीयती विकसिता भवति स्म । नगरे जलस्रोतसां परस्परम् अन्तस्संयोजनप्रणाली (Interconnected System) भवति स्म । किञ्च अयं सः कालः आसीत् यदा जनसङ्ख्या तावती न आसीत्, प्राकृतिकसंसाधनानां न्यूनता अपि न आसीत्, कयाचित् दृष्ट्या विपुलता आसीत्, तथापि जलसंरक्षणम् अधिकृत्य तदानीं जागरुकता अत्यन्तम् अधिका आसीत् । परन्तु अद्य स्थितिः एतद्विपरीता अस्ति । मम भवत्सु सर्वेषु आग्रहः अस्ति - भवन्तः स्वक्षेत्रस्य एतादृशानां प्राचीनानां तडागानां, कूपानां, सरोवराणां च विषये जानन्तु । अमृतसरोवराभियानस्य कारणेन जलसंरक्षणेन सहैव भवतः क्षेत्रस्य अभिज्ञानम् अपि भविष्यति । अनेन नगरेषु, वसतिषु च स्थानीयपर्यटनस्थलानि अपि विकसितानि भविष्यन्ति । जनेभ्यः भ्रमणाय, सञ्चरणाय च एकं स्थलम् अपि लप्स्यते ।
                     सखायः!  जलेन युक्‍तः प्रत्येकं प्रयत्‍नः अस्माकं भविष्यकालेन सह सम्बद्धः अस्ति । अस्मिन् समग्रसमाजस्य दायित्वं भवति, एतदर्थं नैकेभ्यः शताब्देभ्यः विभिन्‍नः समाजः पार्थक्येन प्रयत्‍नान् करोति । उदाहरणार्थं ‘कच्छ-रणम्’ इत्यस्य काचित् जनजातिः ‘मालधारी’-इति जलसंरक्षणाय वृदास-नाम्‍नीं पद्धतिं प्रयुङ्क्‍ते । एतदन्तर्गतं लघवः कूपाः निर्मीयन्ते । तेषां रक्षणाय समीपे वृक्षाः, पादपाः वा आरोप्यन्ते । अनेन प्रकारेण मध्यप्रदेशस्य भीलजातिः स्वीयाम् एकाम् ऐतिहासिकीं परम्परां ‘हलमा’ - इत्येतां जलसंरक्षणाय प्रयुक्‍तवन्तः। एतस्याः परम्परायाः अन्तर्गतत्वेन अस्याः जनजातेः जनाः जलसम्बद्धायाः समस्यायाः निवारणाय एकस्मिन् स्थाने एकत्रिताः भवन्ति । हलमा-परम्परया प्राप्तानां परामर्शानां कारणेन अस्मिन् क्षेत्रे जलस्य सङ्कटं न्यूनं सञ्जातम् । किञ्च भू-जलस्तरः अपि  वर्धते ।
                    सखायः! एतादृशः एव कर्तव्यभावः यदि सर्वेषां मनस्सु आगच्छेत् तर्हि जलसम्बद्धानां महतां पन्थाह्वानानां समाधानं भवितुमर्हति । आगच्छेम, स्वतन्त्रताया: अमृत-महोत्सवे वयं जलसंरक्षणाय, जीवनसंरक्षणाय च सङ्कल्पं कुर्याम । वयं प्रतिबिन्दु जलं, प्रत्येकं जीवनं च रक्षेम । 
                    मम प्रियाः देशवासिनः !  भवन्तः दृष्टवन्तः स्युः यत् कतिपयेभ्यः दिनेभ्यः पूर्वम् अहं स्वस्य युवमित्रैः, छात्रैः सह  परीक्षाविषयिणीं चर्चां कृतवान् आसम् । अस्या: चर्चायाः सन्दर्भे कतिपयाः छात्राः उक्तवन्तः यत् परीक्षायां ते गणितात् भयम् अनुभवन्ति । एतादृशानि एव कानिचन वृत्तानि छात्राः मह्यं स्वीयसन्देशरूपेण प्रेषितवन्तः । तदानीमेव अहं निश्चितवान् यत् अस्मिन् पर्याये गणितविषये ‘मनकीबात’-कार्यक्रमे अवश्यं चर्चां करिष्यामि । 
                सखायः ! गणितं तु एतादृशः विषयः अस्ति यम् अधिकृत्य अस्माभिः भारतीयैः अत्यन्तं सहजतया भवितव्यम् । वस्तुतः गणितम् अधिकृत्य सम्पूर्णविश्वस्मै सर्वाधिकम् अनुसन्धानं, योगदानं च भारतीयाः जनाः कृतवन्तः । शून्यम् इत्युक्ते ज़ीरो-इत्यस्य आविष्कारस्य, महत्त्वस्य च विषये भवन्तः सर्वे श्रुतवन्तः स्युः । भवन्तः एवमपि शृण्वन्ति यत् यदि शून्यमित्यस्य यदि आविष्कारः न अभविष्यत् तर्हि प्रायशः विश्वस्य एतावतीं वैज्ञानिकप्रगतिम् अपि द्रष्टुं न अशक्ष्याम ।
                    गणनायाः आरभ्य सङ्गणकं यावत् सर्वेऽपि वैज्ञानिका: आविष्काराः शून्याधारिताः सन्ति । भारतस्य गणितज्ञाः विद्वांसः तु एवं लिखितवन्तः यत् “यत् किञ्चित् वस्तु तत् सर्वं गणितेन विना नहि!” तन्नाम अस्मिन् ब्रह्माण्डे यत्किमपि अस्ति तत्सर्वं गणिताधारितं वर्तते । भवन्तः विज्ञानस्य अध्ययनं यदि स्मरिष्यन्ति तर्हि एतस्य तात्पर्यम् अवगमिष्यन्ति । विज्ञानस्य प्रत्येकं सिद्धान्तः, गणितीयसूत्रेण एव अभिव्यक्तः भवति । न्यूटन-महोदयस्य नियमाः सन्तु उत प्रसिद्धानि समीकरणानि ( Famous equation ) । आइन्स्टाइन-महोदयस्य ब्रह्माण्डेन सम्बद्धं सर्वमपि विज्ञानं गणितमेव  खलु । अधुना तु वैज्ञानिकाः अपि प्रत्येकं वस्तुनः सिद्धान्तः ( Theory of Everything ) इत्यस्य अपि चर्चां कुर्वन्ति ।  
        तन्नाम किञ्चन तादृशं सूत्रमेकं ( Singal formula ) येन ब्रह्माण्डस्य प्रत्येकं वस्तुनः अभिव्यक्तिः कर्तुं शक्यते । गणितस्य साहाय्येन वैज्ञानिकावगमनस्य एतावतीं विस्तृतां कल्पनां अस्माकम् ऋषयः सर्वदैव कृतवन्तः । वयं यदि शून्यस्य आविष्कारं कृतवन्तः तर्हि तेन सहैव अनन्तम् अपि अभिव्यक्तवन्तः । सामान्यदैनन्दिन-वार्तालापे यदा वयं सङ्ख्यायाः विषये चर्चां कुर्मः तर्हि million, billian, trillion-इति यावत् वदामः, चिन्तयामः च । परन्तु वेदेषु , भारतीयगणिते च या गणना अत्यन्तम् अग्रे यावत् अस्ति । अस्माकं देशे अत्यन्तं पुरातनः श्लोकः प्रचलितः वर्तते -
एकं दशं शतं चैव, सहस्रम् अयुतं तथा |
लक्षं च नियुतं चैव, कोटि: अर्बुदम् एव च ||
वृन्दं खर्वो निखर्व: च, शंख: पद्म: च सागर: |
अन्त्यं मध्यं परार्ध: च, दशवृद्ध्या यथाक्रमम् ||
अस्मिन् श्लोके संख्यानां क्रमः प्रदर्शितः अस्ति | यथा –
एक, दस, सौ, हज़ार और अयुत !
लाख, नियुत और कोटि यानी करोड़ |
एवं प्रकारेण एषा सङ्ख्या अग्रे प्रचलति – शङ्खम्, पद्मम्, सागरं च यावत् । एकस्य सागरस्य आशयः भवति यत् दश इत्यस्य सप्तपञ्चाशत्गुणितम् ( 10 की power 57 ) । न केवलम् एतावत् अपितु ओघ-महोघसदृशीसङ्ख्याः अपि भवन्ति । एकः महोघः भवति - दश इत्यस्य द्विषष्टिगुणितम् ( 10 की power 62 ) । तन्नाम एकस्य अग्रे द्विषष्टिशून्यानि (  62 , sixty two zero ) । वयम् एतावत्याः बॄहत्याः सङ्ख्यायाः कल्पनाम् मस्तिष्के कुर्मः चेत् काठिन्यं भवति । परन्तु , भारतीयगणिते एतस्याः प्रयोगः सहस्रं वर्षेभ्यः प्रचलति । अधुना कतिपयेभ्यः दिनेभ्यः पूर्वं मया  Intel-संस्थायाः मुख्यकार्यकारी अधिकारी ( CEO ) मिलितः आसीत् । सः मह्यम् एकां योजनां प्रदत्तवान् । तत्रापि वामन-अवतारस्य माध्यमेन गणनायाः, मापनस्य वा एतादॄश्याः कस्याश्चित् भारतीयपद्धतेः चित्रणं कॄतं वर्तते । Intel इत्यस्य नाम्नः उल्लेखे सति सङ्गणकम् भवतां मस्तिष्के स्वतः आगतं स्यात् । सङ्गणकीयभाषायां भवन्तः binary प्रणालीविषये अपि श्रुतवन्तः स्युः, परन्तु अस्माकं देशे आचार्यपिंङ्गलसदृशः ऋषिः जातः आसीत् , यः binary इत्यस्य कल्पनां कृतवान् । अनेनैव प्रकारेण आर्यभट्टाद् आरभ्य रामानुजन्-सदॄशाः गणितज्ञाः यावत् गणितस्य अनेकेषां सिद्धान्तानां विषये अस्माकं देशे कार्यं जातं वर्तते । 
                सखायः ! अस्माकं भारतीयानां कृते गणितं कदापि कठिनविषयः नासीत् । अस्य महदेकं कारणम् अस्माकं वैदिकगणितमपि वर्तते । आधुनिककाले वैदिकगणितविषयकं श्रेयः अवाप्यते - श्रीभारतीकृष्णतीर्थजीमहाराजाय । सः गणनायाः प्राचीनां परम्परां उज्जीवितवान् । तां च वैदिकगणितम् ' इत्यपि नाम प्रदत्तम् । वैदिकगणितस्य सर्वाधिकः विशिष्टः कर्ता विषयः एषः अस्ति यत् अस्य माध्यमेन कठिनातिकठिनाम् अपि गणनाम् अत्यन्तं सरलतया मनस्सु कर्तुं शक्नोति । अद्यत्वे Social Media इत्यत्र वैदिकगणितम् अवगमयितृणां, अवगन्तॄणाम् अनेकेषां दृश्याङ्कनचित्राणि भवन्तः दृष्टवन्तः स्युः ।  
                अद्य ' मन की बात ' इत्यत्र वैदिकगणितं शिक्षयितुं एकम् एतादृशम् एव मित्रम् अस्माभिः सह अपि संयुक्तं भवति । एतत् मित्रम् अस्ति - कोलकातायाः गौरव-टेकरीवालवर्यः । सः च द्वि-सार्धद्विभ्यां वर्षाभ्यां वैदिकगणितस्थम् अभियानमेतत् अत्यन्तं समर्पणभावेन अग्रे वर्धयति - आगच्छाम,  तेन सहैव किञ्चत् संवादं कुर्मः ।
मोदिवर्यः - गौरवमहोदय ! नमस्ते । 
गौरवः- नमस्ते श्रीमन् !
मोदिवर्यः  - अहं श्रुतवान् यत् भवान् वैदिकगणिते महती रुचिम् दधाति । बहु किमपि करोति । पूर्वं तु भवतः विषये ज्ञातुमिच्छामि । अनन्तरं च अस्मिन् विषये भवतः रुचिः कीदृशी अस्ति, तस्मिन् विषये किञ्चित् मां वदतु । 
गौरवः - श्रीमन् !  अहं विंशतिवर्षेभ्यः पूर्वं Business Schoot-निमित्तम् आवेदनं करोमि स्म, तदा तत्सम्बद्धा स्पर्धात्मिका परीक्षा भवति स्म । यस्याः नाम अस्ति - CAT | तस्याम् अनेके प्रश्नाः गणितसम्बद्धाः भवन्ति स्म । अल्पेन एव कालेन तेषां प्रश्नानां समाधानं करणीयं भवति स्म । मम माता मह्यं पुस्तकम् आनीय दत्तवती । यस्य नाम आसीत् - वैदिकगणितम् | भारतीकृष्णतीर्थमहाराजः पुस्तकं लिखितवान् । तस्मिंश्च षोडशसूत्राणि दत्तानि आसन् । यत्र गणितस्य समाधानम् अत्यन्तं सरलरीत्या, महता वेगेन च भवति स्म । यदा अहं तत् पठितवान् तदा मह्यं महती प्रेरणा लब्धा । तदनु मम रुचिः गणिते समुत्पन्ना । अहम् अवगतवान् यत् यस्मै विषयाय भारतस्य योगदानं वर्तते, यश्च अस्माकं निधिः वर्तते, सः विश्वस्मिन् सर्वत्र प्रापयितुं शक्यते । तदा आरभ्य एतत् महदुद्देश्येन अङ्गीकृतं यत् वैदिकगणितं विश्वस्य कोणं कोणं प्रति प्रापयेम । यतः गणितस्य भयं प्रत्येकं जनं पीडयति । वैदिकगणितात् सरलम् इतोsपि किं भवितुं शक्यते ?         
गौरवः – महोदय! एतत् तु सर्वतः अधिकम् उपयोगि अस्ति  बालेभ्यः, यतोहि, प्रत्येकं गृहे बालानां मनस्सु विद्यमानं परीक्षाभयं  दूरंगतम् अस्ति | परीक्षाभ्यः बालाः विद्यालयात् बहिः अतिरिक्तकक्षाः स्वीकुर्वन्ति, पितरौ चिन्तितौ भवतः । शिक्षकाः अपि चिन्तिताः भवन्ति । परञ्च वैदिकगणितेन एताः सर्वाः समस्याः अपक्षीयन्ते । एतस्य साधारणगणितस्य अपेक्षया वैदिकगणितं प्रतिशतं पञ्चदशशतगुणितं तीव्रम् अस्ति । अथ च एतेन बालेषु अति-आत्मविश्वासः आयाति, मस्तिष्कम् अपि तीव्रं चलति । यथा, वयं वैदिकगणितेन सह योगम् अपि आरब्धवन्तः । येन बालाः स्वेच्छया नेत्रे निमील्य अपि वैदिकगणितपद्धत्या गणनां कर्तुं शक्नुवन्ति | 
मोदिवर्यः  –  वस्तुतः ध्यानस्य या परम्परा अस्ति तस्याम् अपि अनेन प्रकारेण गणनं ध्यानस्य कश्चन प्राथमिकः पाठः भवति | 
गौरवः – सत्यं महोदय !
मोदिवर्यः – भवतु गौरववर्य! मह्यम् एतत् अत्यन्तम् अरोचत । अथ भवता लक्ष्यान्वितः भूत्वा एतत् कार्यं स्वीकृतम्, अथ विशेषतया भवतः माता अभिनन्दनीया, या सम्यक्-गुरुरूपा भवन्तम् एतत् मार्गम् आनीतवती । अथ अद्य भवान् लक्षशः बालान् तं मार्गं नयन् अस्ति | मम परतया भवते बहुशः शुभकामनाः ।   
गौरवः – धन्यवादाः महोदय ! अहं भवते कृतज्ञतावचनं प्रकटयामि श्रीमन् ! यत् वैदिकगणिताय भवान् विशिष्टपदं चिन्तयन् मां चितवान् श्रीमन् ! एतदर्थं वयं कृतज्ञाः स्मः ।
मोदिवर्यः - बहुशः धन्यवादः | नमस्कारः |  
गौरवः – नमस्ते महोदयः |
               सखायः, गौरव-वर्येण अत्यन्तं उत्तमरीत्या सूचितं यत् वैदिकगणितं कथं गणितस्य कठिनताः अपसार्य आनन्दयुतं करोति | न एतावद् एव, वैदिकगणितेन भवन्तः बृहतीः वैज्ञानिकसमस्याः अपि समाधातुं शक्नुवन्ति | इच्छामि, यत् सर्वे मातृ-पितरः स्वबालान् वैदिकगणितम् अवश्यं शिक्षयेयुः | एतेन, तेषाम् आत्मविश्वासः तु वर्धिष्यते एव, तेषां मस्तिष्कस्य विश्लेषणक्षमताः अपि वर्धिष्यन्ते, अथ एवम् अपि गणितम् आलक्ष्य केषुचित् बालेषु किञ्चित् अपि भयं भवति, तत् भयम् अपि पूर्णतया समाप्तं भविष्यति |
                      मम प्रियाः देशवासिनः, ‘मनकीबात’कार्यक्रमे अद्य सङ्ग्रहालयात् आरभ्य गणितं यावत् अनेकेषु ज्ञानवर्धकविषयेषु चर्चा जाता । एते सर्वे विषयाः भवतां परामर्शैः एव ‘मन की बात’ कार्यक्रमस्य भागभूताः भवन्ति । एवं प्रकारेण एव भवन्तः मह्यं, भविष्ये अपि स्व-परामर्शान् Namo-App, अथ MyGov-माध्यमाभ्यां प्रेषयन्तः भवन्तु । आगामिषु दिनेषु देशे ईद-पर्व अपि आगम्यमानम् अस्ति । मेमासस्य तृतीये दिने अक्षय-तृतीया, भगवतः परशुरामस्य जयन्ती अपि आमानयिष्यते । कतिपय-दिनानन्तरम् एव वैशाख-बुद्धपूर्णिमा-पर्व अपि आगमिष्यति । एतानि सर्वाणि अपि पर्वाणि संयम-पवित्रता-दान-सौहार्दानां पर्वाणि सन्ति । भवद्भ्यः सर्वेभ्यः एतेषां पर्वणां कृते अग्रिम-शुभकामनाः । एतानि पर्वाणि अत्यन्तम् उल्लासेन सौहार्देन च आमानयन्तु । एतेषु सर्वेषु आनन्दोत्सवेषु, भवद्भिः कोरोणा-सङक्रमणात् सतर्कैः भवितव्यम् । मुखनासिकयोः आवरकप्रयोगः, नियतकालावधौ प्रतिवारं हस्तप्रक्षालनं, संरक्षणाय अन्येsपि ये आवश्यकाः उपायाः सन्ति, ते भवद्भिः अवश्यम् अनुपालनीयाः सन्ति |
           आगामिनि क्रमे, ‘मनकीबात’-कार्यक्रमे वयं पुनः मेलिष्यामः, तथा च, भवद्भिः प्रेषितान् काञ्चन अपरान् अपि नवीनान् विषयान् चर्चयिष्यामः - तावत् पर्यन्तं सौप्रस्थानिकं स्वीकुर्मः | भूयान्सो धन्यवादाः |  
