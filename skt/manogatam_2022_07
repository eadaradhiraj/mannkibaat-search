       मम प्रियाः देशवासिनः, नमस्कारः | ‘मनकीबात’- इत्यस्य इदम् एकनवतितमम् उपाख्यानम् । वयं पूर्वम् एतावतः विषयान् चर्चितवन्तः, भिन्न-भिन्न-विषयेषु च स्वीयं वृत्तं संविभाजितवन्तः, परञ्च, अस्मिन् क्रमे 'मनकीबात'-इति ‘मनोगतम्’ अतीव विशेषम् अस्ति | अस्य कारणम्, अस्मिन् समये स्वातन्त्र्यदिनम् अस्ति, यदा भारतं स्वीय-स्वतन्त्रताप्राप्तेः पञ्चसप्ततिः वर्षाणि पूर्णतां नेष्यति । वयं सर्वे अतितराम् अद्भुतम् ऐतिहासिकं च क्षणं द्रक्ष्यामः । ईश्वरः अस्मभ्यम् एतत् महत् सौभाग्यं दत्तवान् । भवन्तः अपि चिन्तयन्तु, यदि वयं दासत्वयुगे जाताः अभविष्याम, तर्हि, अस्माकं कृते अयं दिवसः कथं कल्पितः अभविष्यत्? दासत्वात् मुक्तेः तत् तीव्रं स्पन्दनम्, पराधीनतायाः पाशात् स्वातन्त्र्यस्य कृते तत् व्याकुलत्वं - कियत् बृहत्तरम् अभविष्यत्? तानि दिनानि, यदा, प्रतिदिनं, वयं लक्षशः देशवासिनः स्वतन्त्रतायाः कृते युद्धं कुर्वतः, बलिदानं च कुर्वतः अपश्याम । यदा वयं, प्रतिप्रातः अमुना स्वप्नेन साकं जागृताः अभविष्याम, यत् मदीयं हिन्दुस्थानं कदा स्वाधीनं भविष्यतीति, अथ च, सम्भावितमिदम् अभविष्यत् यत् अस्मदीये जीवने तदपि दिनम् आयास्यत्, यदा ‘वन्दे मातरम्’, ‘भारत माँ की जय’ चेति घोषयन्तः, वयं भावि-सन्ततीनां कृते, स्वीयं जीवनं समर्पितं, यौवनं च यापितं अकरिष्याम |
 सखायः, जुलाई-मासस्य एकत्रिंशत्तमे दिने अर्थात् अद्यतने एव दिने, वयं सर्वे देशवासिनः, हुतात्मनः उधमसिंहस्य प्राणोत्सर्गं प्रणमामः | अहम् एतादृशेभ्यः अन्यसर्वेभ्यः महद्भ्यः क्रान्तिकारिभ्यः स्वीयं विनम्रं श्रद्धाञ्जलिं अर्पयामि ये हि देशस्य कृते नैजं सर्वस्वम् अर्पितवन्तः |
 सखायः,  एतद्-दृष्ट्वा अहं भूयसीं प्रसन्नताम् अनुभवामि यत्, स्वाधीनतायाः अमृत-महोत्सवः सुतरां जनान्दोलनस्य रूपं गृह्णाति | सर्वेषां क्षेत्राणां समाजस्य च प्रत्येकमपि वर्गस्य जनाः अमुना सम्बद्धेषु विभिन्नेषु कार्यक्रमेषु सहभागित्वं निर्वहन्ति | एतादृशः एव अन्यतमः कार्यक्रमः एतन्मासारम्भे मेघालये सम्पन्नः | मेघालयस्य वीरयोद्धुः, यू.टिरोतसिंहस्य पुण्यतिथौ जनाः तं सुस्मारितवन्तः | टिरोतसिंह-वर्यः ‘खासीहिल्स’-इत्यत्र (Khasi Hills) नियन्त्रणं कर्तुं, अत्रत्यां च संस्कृतिं प्रहर्तुम् आङ्ग्ल-जनानां षड्यन्त्रं दृढतया विरोधितवान् | कार्यक्रमेsस्मिन् बहवः कलाकाराः मनोहराः प्रस्तुतीः उपस्थापितवन्तः | इतिहासः पुनर्जीवितः | अस्मिन्नवसरे एकः आनन्दोत्सवः अपि आयोजितः, यस्मिन्, मेघालयस्य महत्तमा संस्कृतिः अतितरां सुन्दरतया प्रदर्शिता | कतिपयेभ्यः सप्ताहेभ्यः प्राक्, कर्णाटके, अमृताभारती-कन्नडार्थी- इत्यभिधेयम् अद्भुतमेकम् अभियानमपि प्रचालितम् | अस्मिन् राज्यस्य पञ्चसप्ततौ स्थानेषु स्वाधीनतायाः अमृतमहोत्सवेन सम्बद्धाः बृहन्तः भव्याः च कार्यक्रमाः आयोजिताः | एतेषु च, कर्णाटकस्य महान्तः स्वतन्त्रता-सैनिकाः सादरं स्मारिताः, युगपदेव स्थानीयाः साहित्यिकोपलब्धीः अपि पुरस्तात् उपस्थापयितुं प्रयतितम् |
      सखायः, अस्मिन् जुलाईमासे एकः अतीवरोचकः प्रयासः विहितः यस्याभिधानं ‘‘स्वतन्त्रतायाः रेलयानं रेलस्थानकं च’अस्ति। स्वातन्त्र्य-संग्रामे भारतीय-रेलमार्गाणां भूमिकां जनाः जानन्तु, इत्यस्य प्रयासस्य लक्ष्यमस्ति। देशे एतादृशानि बहूनि रेलस्थानकानि सन्ति, यानि स्वतन्त्रतान्दोलनस्य इतिहासेन सम्बद्धानि सन्ति। भवन्तः अपि एतेषां रेलस्थानकानां विषये ज्ञात्वा विस्मिताः भविष्यन्ति । झारखण्डस्य गोमो-रेलमार्ग-संकुलं साम्प्रतम् आधिकारिक-रूपेण ‘नेताजी-सुभाषचन्द्र-बोस-जंक्शन-गोमो’इति नाम्ना ज्ञायते । अपि जानन्ति किमर्थम्? वस्तुतः अस्मिन्नेव स्थानके नेताजी-सुभाषः ब्रिटेन-अधिकारिणां अनभिज्ञतया कालका-मेल-यानम् आरुह्य निर्यातः आसीत् । भवद्भिः लखनऊसमीपे काकोरी-रेलस्थानकस्य नाम अपि अवश्यं श्रुतं भवेत्। अनेन स्थानकेन रामप्रसाद-बिस्मिल-अशफाक-उल्लाह-खानादीनां वीराणां नामानि सम्बद्धानि सन्ति। अत्र रेलयानेन प्रेष्यमाणम् आंग्लीयानां कोषं लुण्ठयित्वा वीरैः क्रान्तिकारिभिः आंग्लेभ्यः स्वीय-सामर्थ्यस्य प्रदर्शनं विहितम् आसीत्। यदा भवन्तः तमिलनाडुजनैः सम्भाषिष्यन्ते, तदा थुथुकुडी-जनपदस्य वान्ची-मणियाच्ची-रेलमार्ग-संकुलविषये ज्ञास्यन्ति। एतत् स्थानकं तमिल-स्वातन्त्र्यवीरस्य वान्चीनाथन्वर्यस्य नाम्ना अभिहितमस्ति। अस्मिन्नेव स्थाने पंचविंशतिवर्षीयेण वान्चिना ब्रिटेन-देशीय-समाहर्ता स्वीयानाचारस्य कृते दण्डितः आसीत्। 
       सखायः, एषा सूचिः अतीव दीर्घा । अशेष-देशस्य चतुर्विंशतौ राज्येषु स्थितानाम् एतादृशानां पंचसप्ततिमितानां रेलस्थानकानां चयनं विहितमस्ति। एतानि पंचसप्ततिः स्थानकानि अतीव चारुतया अलंक्रियमाणानि सन्ति। एतेषु अनेकविधानां कार्यक्रमाणाम् आयोजनमपि सम्पाद्यते। भवद्भिरपि समयानुसारेण समीपस्थानां एतादृशानाम्  ऐतिहासिक-स्थानकानां दर्शनम् अवश्यं कर्त्तव्यम्। भवन्तः स्वतन्त्रतान्दोलनस्य इतिहास-विषये विस्तरेण ज्ञास्यन्ति, यस्य विषये भवन्तः अनभिज्ञाः अवर्तन्त। अहं समीपस्थानां विद्यालयानां विद्यार्थिनः अध्यर्थयामि, शिक्षकान् च आह्वयामि यत्ते स्वीयविद्यालयस्य कनिष्ठबालान् स्थानकं प्रति नयन्तु, समग्रं च घटनाक्रमं बालकान् श्रावयन्तु, अवबोधयन्तु च।
     मम प्रियाः देशवासिनः, स्वतन्त्रतायाः अमृतमहोत्सवे ऑगस्ट-मासस्य त्रयोदशतः पंचदशदिवसं यावत् एकं विशेषान्दोलनं ‘हर घर तिरंगा - हर घर तिरंगा’इति ‘प्रतिगृहं त्रिवार्णिकं - प्रतिगृहं त्रिवार्णिकम्’ आयोज्यमानम् अस्ति । अस्मिन् आन्दोलने सहभागिनः भूत्वा भवन्तः अपि ऑगस्ट-मासस्य त्रयोदशतः पंचदशदिवसपर्यन्तं स्वीयगृहेषु त्रिवर्णध्वजम् अवश्यं उत्तोलयन्तु अथवा स्थापयन्तु । त्रिरंगः अस्मान् योजयति, देशस्य कृते किमपि कर्तुं प्रेरयति। मम एषः अपि परामर्शः, यत् ऑगस्ट-मासे द्वितीयदिवसतः पंचदश-दिनांकपर्यन्तं वयं सर्वे आत्मनः सामाजिक-माध्यमाभिज्ञान-चित्रेषु त्रिवर्णं स्थापयितुं शक्नुमः। अपि भवन्तः जानन्ति यत् ऑगस्ट-मासस्य द्वितीय-दिने अस्माकं त्रिरंग-ध्वजेन सह विशेषः सम्बन्धः वर्तते। अस्मिन् दिवसे राष्ट्रध्वजस्य परिकल्पयितुः पिंगली-वेंकैया-महाभागस्य जयन्ती आपतति। अहं तस्मै सादरं श्रद्धांजलिं समर्पयामि। अस्माकं राष्ट्रध्वजस्य विषये सम्भाषमाणोsहं महाक्रान्तिकारिणीं मैडम-कामा-महाभागाम् अपि स्मरामि। त्रिवर्णस्य आकारनिर्माणे तस्याः भूमिका अतीव महत्त्वपूर्णा अवर्तत। 
     सखायः, स्वतन्त्रतायाः अमृतमहोत्सवे आयोज्यमानानाम् एतेषां सर्वेषाम् आयोजनानां बृहत्तमः सन्देशः अस्ति यद्वयं सर्वे देशवासिनः स्वीयकर्तव्यानां अनुपालनम् अशेष-निष्ठया सम्पादयाम। तदैव वयं तेषाम् असंख्य-स्वातन्त्र्य-योद्धृणां स्वप्नं पूर्णतां नेष्यामः। तेषां स्वप्नानां भारतं स्थापयिष्यामः। अतः अस्माकम् आगामिनां पंचविंशतेः वर्षाणाम् अमृतकालः प्रत्येकं देशवासिनः कृते कर्तव्य-कालवत् वर्तते। देशं स्वतन्त्रं कारयितृभिः वीरयोद्धृभिः एतत् दायित्वम् अस्मभ्यम् अर्पितम्, तच्चास्माभिः पूर्णतया निर्वहणीयम् ।
      मम प्रियाः देशवासिनः, कोरोनां विरुद्ध्य देशवासिनां संघर्षः आसाम्प्रतं प्रचलति। समग्रं जगत् अद्यापि संघर्षं कुर्वद् अस्ति। समग्र-स्वास्थ्यसेवां प्रति जनानाम् एधमानेन अवधानेन अस्मिन् संघर्षे बहुसाहाय्यं विहितमस्ति। वयं सर्वे जानीमः यदस्मिन् सन्दर्भे पारम्परिकाः भारतीय-पद्धतयः कियत्यः उपयोगिन्यः सन्ति। कोरोनां विरुद्ध्य संघर्षे आयुष-परम्परया वैश्विकस्तरे महत्त्वपूर्णा भूमिका निर्व्यूढा । अखिलविश्वे आयुर्वेदस्य भारतीयानाम् औषधीनां च विषये आकर्षणम् एधमानं वर्तते। एतत्कारणेन भारतस्य आयुष-निर्याते उल्लेखनीया वृद्धिः जातास्ति। एतदपि अतीव सुखदं वृत्तमस्ति यदस्मिन् क्षेत्रे बहवः ’स्टार्ट-अप्’इति नूतनारम्भाः प्रवर्तन्ते । विगते एव काले वैश्विकायुष-निवेश-नवाचाराणां शिखर-सम्मेलनम् आयोजितम्  आसीत्। भवन्तः एतत्ज्ञात्वा आश्चर्यान्विताः भविष्यन्ति यदस्मिन् प्रायः दशसहस्रकोटि-रूप्यकाणां निवेशप्रस्तावाः प्राप्ताः सन्ति । अन्यदपि महत्त्वपूर्णं वृत्तमस्ति यत् कोरोनाकाले औषधीय-पादपेषु अनुसन्धाने अतितरां वृद्धिः अजायत। अस्मिन् विषये प्रभूतानि शोधाध्ययनानि प्रकाश्यन्ते। एषः निश्चितरूपेण उत्तमारम्भः अस्ति।
      सखायः, देशे विविधप्रकाराणाम् औषधीय-पादपानां, कन्दमूलानां च सन्दर्भे विशिष्टाः प्रयासाः सम्पादिताः सन्ति । सद्यः एव जुलाईमासे ‘इण्डियन-वर्चुअल्-हर्बेरियम्’इत्यस्य शुभारम्भः जातः। अनेन उदाहरणेन ज्ञायते यत्कथं वयं स्वीयमूलेन आत्मानः संयोजनार्थम् अंकीयजगतः उपयोगं कर्तुं शक्नुमः इति। ‘इण्डियन-वर्चुअल्-हर्बेरियम्’इत्येषः संरक्षित-वनस्पतीनां वनस्पतिभागानां च अंकीयचित्राणां रोचकसंग्रहः वर्तते, यश्च जालपुटे निःशुल्कम् उपलब्धः अस्ति। अस्मिन् वर्चुअल-हर्बेरियम्-इत्यत्र साम्प्रतम् एकलक्षाधिकाः प्रतिरूपाः तैश्च सम्बद्धाः सूचनाः उपलब्धाः सन्ति । ‘वर्चुअल्-हर्बेरियम्’इत्यत्र भारतस्य वानस्पतिक-वैविध्यस्य समृद्धं परिदृश्यं उपलभ्यते। मम विश्वासः अस्ति यत् ‘इण्डियन-वर्चुअल्-हर्बेरियम्’इति पटलं भारतीय-वनस्पतिषु अनुसन्धानार्थं महत्त्वपूर्णं संसाधनं भविष्यति। 
    मम प्रियाः देशवासिनः, ‘मन-की-बात’-सन्दर्भे वयं सर्वदैव देशवासिनां तादृशीनां सफलतानां चर्चां कुर्मः याः अस्माकम् अधरेषु मधुरस्मितं प्रसारयन्ति। यदि काऽपि साफल्यगाथा मधुर-स्मितं तु प्रसारयति, सहैव मधुरस्वादमपि जनयति, तर्हि भवन्तः अवश्यमेव तां सुवर्णगन्धरूपेण व्याख्यास्यन्ति। अद्यत्वे अस्माकं कृषकाः मधूत्पादने तादृशमेव चमत्कारं प्रदर्शयन्ति । मधुनः माधुर्यम् अस्माकं कृषकाणां जीवनं परिवर्तयति, तेषां आयं च वर्धयति। हरियाणाराज्यस्य यमुनानगरे मधुमक्षिका-पालकः मित्रवर्यः सुभाष-कम्बोजः वसति। सुभाषः वैज्ञानिकरीत्या मधुमक्षिकापालनस्य प्रशिक्षणं गृहीतवान्। तदनन्तरम् असौ केवलं षड्भिः पेटिकाभिः स्वीय-व्यवसायम् आरब्धवान्। साम्प्रतम् असौ प्रायः द्विसहस्रपेटिकासु मधुमक्षिका-पालनं करोति। तन्-मधु अनेकेषु राज्येषु प्रेष्यते। जम्मूक्षेत्रे पल्लीग्रामवासी विनोदकुमारः अपि सार्धैकसहस्रमितासु पेटिकासु मधुमक्षिका-पालनं करोति। तेन विगतवर्षे राज्ञीमक्षिका-पालनस्य प्रशिक्षणम् अधिगतम् । अनेन कार्येण असौ प्रतिवर्षं पंचदशतः विंशतिलक्षरूप्यकाणि अर्जयति । कर्णाटकस्य अन्यः कृषकः मधुकेश्वर-हेगडे अस्ति । मधुकेश्वर-महोदयः कथयति यत्तेन पंचाशत्-मितानां मधुमक्षिका-पेटिकानां कृते भारतशासनस्य अनुदानम् अवाप्तमासीत्। साम्प्रतमसौ अष्टसहस्राधिकाः पेटिकाः धारयति, ताभिः च अनेकसहस्रकिलोमितं मधु विक्रीणाति । तेन स्वीय-व्यवसाये नवाचरणमपि आचरितं येनासौ जम्बुमधु-तुलसीमधु-आमलकमधु-इत्यादीन् वानस्पतिकमधून् उत्पादयति। मधुकेश्वर-महोदय! मधूत्पादने नवाचारः साफल्यं च भवतः अभिधानमपि सार्थकं करोति। 
       सखायः, भवन्तः जानन्ति यदस्माकं पारम्परिके स्वास्थ्यविज्ञाने मधुने कियत् महत्त्वं दीयते । आयुर्वेदग्रन्थेषु मधु अमृतमेव वर्णितं अस्ति । मधु अस्मभ्यं न केवलं स्वादं अपितु आरोग्यमपि ददाति। मधूत्पादने एतावत्यः सम्भावनाः सन्ति यत् व्यावसायिकाध्ययनं कुर्वन्तः युवानः अपि एनं स्वीय-व्यवसायत्वेन अंगीकुर्वन्ति। एतादृशः एकः युवा उत्तरप्रदेशे गोरखपुरस्य निमितसिंहः अस्ति। निमितसिंहेन बी.टेक्.उपाधिः अधिगतोsस्ति। तस्य पिता अपि चिकित्सकः, परम् अध्ययनानन्तरं निमितमहोदयेन वृत्तिकास्थाने, स्वीय-व्यवसायस्य संकल्पः विहितः। सः मधूत्पादनं आरब्धवान्। तेन गुणवत्ता-परीक्षणार्थं लखनऊनगरे स्वकीया प्रयोगशाला अपि स्थापिता। निमितः साम्प्रतं मधुना, मधुमक्षिका-सिक्थेन च प्रभूतार्जनं करोति, विभिन्न-राज्येषु च गत्वा कृषकाणां प्रशिक्षणमपि करोति। एतादृशानां युवजनानां परिश्रमेण अद्य देशः प्रमुखः मधूत्पादकः जायते। एतज्-ज्ञात्वा भवन्तः प्रसन्नाः भविष्यन्ति यत् देशात् मधुनिर्यातः अपि वर्धितः अस्ति। देशेन राष्ट्रिय-मधुमक्षिका- पालनं, मधु-अभियानं च संचालितं, कृषकैः प्रभूतः परिश्रमः आचरितः, येनास्माकं मधुनः माधुर्यं अशेषविश्वे लब्धुम् आरब्धम् । अधुनाऽपि अस्मिन् क्षेत्रे महत्यः सम्भावनाः वर्तन्ते । अहमिच्छामि यत् अस्माकं युवानः एतेषु अवसरेषु संवलिताः भवेयुः, तेषां लाभं च गृहीत्वा नूतनानां सम्भावनानां साक्षात्करणं कुर्वन्तु।
     मम प्रियाः देशवासिन: ! मह्यं हिमाचलप्रदेशात् 'मन की बात' इत्यस्य एकस्य श्रोतुः श्रीमतः आशीषबहलमहोदयस्य पत्रमेकं सम्प्राप्तं वर्तते । सः स्वस्मिन् पत्रे चम्बायाः "मिञ्जरमेलाया:" विषये उल्लेखं कृतवान् । वस्तुतः धानाया: पुष्पं "मिञ्जर" इति कथ्यते । यदा धानायां पुष्पाणि उद्भवन्ति तदा मिञ्जरमेला अपि आचर्यते । किञ्च अस्यां मेलायां समग्रदेशस्य पर्यटकाः सुदूरात् सहभागितायै समायान्ति । संयोगवशात् साम्प्रतं मिञ्जरमेला प्रचलति अपि । यदि भवन्तः हिमाचलं भ्रमणाय गतवन्तः स्युः तर्हि इमां मेलां द्रष्टुं चम्बां गन्तुं शक्नुवन्ति | चम्बा एतावत् मनोहरम् अस्ति यत् अत्रत्यलोकगीतेषु उच्चते - 
"चम्बे इक दिन ओणा कने महीना रैणा ।"
तन्नाम ये जनाः एकस्मै दिनाय चम्बाम् आयान्ति ते अस्याः मनोहरताम् अवलोक्य मासं यावत् अत्रैव तिष्ठन्ति ।
    सखायः ! अस्माकं देशे मेलायाः अपि महता प्रमाणेन सांस्कृतिकं महत्त्वं वर्तते । मेलायां जन:, मनः च इत्यनयोः उभयोः 
योजनं जायते । हिमाचले वर्षायाः अनन्तरं यदा "खरीफ"-इत्यस्य सस्यानि पक्वानि भवन्ति तदा सेप्टेम्बर-मासे शिमला-मण्डी- कुल्लू- सोलन-इत्येतेषु "सैरी, सैर" वा आचर्यते । सेप्टेम्बर-मासे एव ‘जागरा’ इत्यपि आचरिष्यते । 'जागरा' इत्यस्यां मेलायां 'महासू' देवताया: आह्वानं कृत्वा  वीसू-गीतानि गीयन्ते । 'महासू'-देवताया: एतादृशी 'जागरा' इत्युत्सवः हिमाचले शिमला-किन्नौर-सिरमौर- इत्यादिभिः सहैव उत्तराखण्डे अपि भवति ।
     सखाय:!  अस्माकं देशे विभिन्नेषु राज्येषु आदिवासिनः समाजस्य नैका: पारम्परिका: मेला: भवन्ति । एतेषु कतिपया: मेला: आदिवासिसंस्कृत्या सह युक्ता: सन्ति । कतिपयानां मेलानां तु आयोजनम् आदिवासि-ऐतिह्येन, तत्परम्परया वा युक्तं वर्तते । यथा हि भवन्तः यदि अवसरं प्राप्नुयुः, तर्हि तेलङ्गानायाः मेडारम-इत्यस्याः चतुर्दिवसीयां "समक्का- सरलम्मा-जातारा" नामिकां मेलां द्रष्टुम् अवश्यं गच्छन्तु | एषा मेला तेलङ्गानायाः "महाकुम्भ:" इत्युच्यते । "सरलम्मा-जातरा-मेला" - द्वयोः आदिवासिन्योः महिलानायिकयोः "समक्का- सरलम्मा"-इत्यनयो: सम्मानत्वेन समाचर्यते । न केवलम् एषा तेलङ्गानायाः अपितु छत्तीसगढ-महाराष्ट्र-आन्ध्रप्रदेशानां कोया- आदिवासिसमुदायेभ्य: आस्थायाः किञ्चन महत्केन्द्रं वर्तते । आन्ध्रप्रदेशे "मारीदम्मा" इत्यस्या: मेला अपि आदिवासिसमाजस्य मान्यताभिः युक्ता महती मेला वर्तते । "मारीदम्मा" नाम्नी मेला ज्येष्ठ-अमावस्याया: आरभ्य आषाढ-अमावस्यां यावत् प्रचलति । किञ्च अत्रत्यः आदिवासिसमाजः एतां शक्तेः उपासनया सह योजयति । अत्रैव, पूर्वस्यां गोदावर्यां पेद्धापुरमे "मारिदम्मा" मन्दिरम् अपि वर्तते । अनेन प्रकारेण एव राजस्थाने "गरासिया" इत्येते जनजातिजनाः वैशाखमासस्य शुल्कपक्षस्य चतुर्दश्यां तिथौ "सियावा का मेला" इत्यस्या: वा "मनखाँ रो मेला"  इत्यस्या: वा आयोजनं कुर्वन्ति । 
      छतीसगढे बस्तरस्य नारायणपुरस्य "मावली मेला" अपि अत्यन्तं महत्त्वं भजते । समीपे एव मध्यप्रदेशस्य "भगोरिया" नाम्नी मेला अपि अत्यन्तं प्रसिद्धा वर्तते । एवं हि कथ्यते यत् "भगोरिया" मेलाया: आरम्भः राज्ञः भोजस्य समये एव सञ्जातः । तदानीं भील-राजा कासूमरा, बालूनः च स्वस्यां राजधान्यां प्रथमवारम् एतां मेलाम् आयोजितवन्तौ आस्ताम् । तदा आरभ्य अद्यावधि यावत् एताः मेलाः  तावता उत्साहेन एव समाचर्यन्ते । एवम्प्रकारेण गुजराते तरणेतर-माधोपुर-सदृशाः अनेकाः मेलाः अत्यन्तं प्रसिद्धाः सन्ति । स्वयम् एताः मेलाः अस्माकं समाजजीवनस्य ऊर्जायाः अत्यन्तं महत्त्वपूर्णानि स्रोतांसि वर्तन्ते । भवतां समीपे अपि एतादृश्यः एव अनेकाः मेलाः जायमानाः स्युः । आधुनिके समाजे समाजस्य इमाः पुरातन्यः शृङ्खलाः "एकं भारतं, श्रेष्ठं भारतम्" इत्यस्य भावनां सदृढां कर्तुम् अत्यन्तम् आवश्यक्यः वर्तन्ते । अस्माकं युवानः एताभिः सह संयुक्ताः भवेयुः । किञ्च भवन्तः यदा कदा अपि एतादृशीः मेलाः गच्छेयुः तत्रत्यानि चित्राणि अवश्यं सामाजिक-सञ्चार-माध्यमै: सह संविभाजयान्तु । भवन्त: इच्छन्ति चेत् विशिष्टाभिज्ञानचिह्नम् (हैशटैग्) अपि उपयोक्तुं शक्नुवन्ति । अनेन तासां मेलानां विषये अन्ये अपि ज्ञास्यन्ति । संस्कृतिमन्त्रालयस्य विश्वव्यापिजाले अपि चित्राणि संस्थापयितुं शक्नुवन्ति । आगामिषु कतिपयेषु एव दिनेषु संस्कृति -मन्त्रालयेन काचित् स्पर्धा प्रारप्स्यते, यत्र मेलायाः सर्वाधिकं उत्तमं चित्रं सम्प्रेषयद्भ्यः पुरस्कारः अपि दीयते । तर्हि पुनः कुतो विलम्बः? मेलासु अटन्तु, तत्रत्यानि चित्राणि सहकुर्वन्तु, एवमपि भवितुमर्हति यत् भवद्भ्यः पुरस्काराः अपि लभ्येरन् ।
       मम प्रियाः देशवासिनः ! भवन्त: अवधानं कृतवन्तः स्यु: - "मन की बात" इत्यस्य एकस्यां धारावाहिन्याम् अहम् उक्तवान् आसं यत् क्रीडनकानां निर्यातसन्दर्भे भारतं किञ्चन शक्तिकेन्द्रं भवितुम् अर्हति | पूर्णतः क्षमः वर्तते । अहं क्रीडादीनां सन्दर्भे भारतस्य समृद्धपरम्परायाः विषये विशिष्टतया चर्चां कृतवान्। भारतस्य स्थानीयानि क्रीडनकानि परम्परायाः, प्रकृतेः चेत्यनयो: द्वयोः अनुरूपाणि भवन्ति, किञ्च तानि प्रकृतिमित्राणि अपि भवन्ति । अहम् अद्य भवद्भिः सह भारतीयक्रीडनकानां सफलतां सहकर्तुमिच्छामि । अस्माकं यूनां, नूतनोद्यमिनां, नवव्यवसायिनां  ( Youngsters, Startups and Entrepreneur ) च आधारेण यः कीडनकोद्योगः सञ्जातः तस्मिन् विषये न कोsपि कल्पनां कृतवान् स्यात् । अद्य यदा भारतीयक्रीडनकानां विषये चर्चा भवति तदा सर्वत्र स्थानीय-उत्पादनस्य अत्यधिकं महत्त्वं दीयमानं वर्तते । भवन्तः एतत् ज्ञात्वा अपि हर्षम् अनुभवेयुः यत् भारते अधुना विदेशात् क्रीडनकानाम् आनयनं सततं क्षीयमाणं वर्तते । पूर्वं यत्र त्रिसहस्रं कोटिरूप्यकाणाम् अपेक्षया अधिकानि क्रीडनकानि बहिर्भागात् आयान्ति स्म । तत्रैव अस्य आनयनं सप्ततिप्रतिशतं यावत् न्यूनं जातम् । अत्यन्तं हर्षस्य विषयः अयं यत् अस्मिन्नैव सन्दर्भे भारतं षट्कोट्यधिक-द्विसहस्ररूप्यकाणामपेक्षया अधिकानि क्रीडनकानि विदेशेषु सम्प्रेषितानि । यद्यपि पूर्वं त्रिशतं चतुश्शतं वा कोटिरूप्यकाणामेव क्रीडनकानि भारतात् बहिः गच्छन्ति स्म । अन्यच्च भवन्तः जानन्ति एव यत् एतत्सर्वं कोरोनाकाले एव जातं वर्तते । भारतस्य क्रीडनकजगता स्वस्मिन् महत् परिवर्तनं कृत्वा प्रदर्शितमस्ति । भारतीय-उत्पादनस्य, साम्प्रतं भारतीयरूपविज्ञानस्य, इतिहास-संस्कृत्योः च आधारेण क्रीडनकानि निर्मीयन्ते । देशे स्थाने-स्थाने यानि क्रीडनककेन्द्राणि ( Clusters ), ये च लघवः क्रीडनकनिर्मातारः उद्यमिनः सन्ति, तेषां महान् लाभः जायते । एतैः लघुभिः उद्यमिभिः निर्मितानि क्रीडनकानि सम्पूर्णे विश्वस्मिन् प्राप्नुवन्ति । भारतस्य क्रीडनकनिर्मातारः वैश्विकप्रसिद्धक्रीडनकैः ( Global Toy Brands ) सह सम्मिल्य कार्याणि कुर्वन्ति । मह्यम् एतत् अपि अत्यन्तम् अरोचत यत् अस्माकं नवोद्य क्षेत्राणि अपि क्रीडनकजगति अवधानं कुर्वन्ति । ते अस्मिन् क्षेत्रे अत्यन्तं रोचकानि अपि कार्याणि कुर्वन्ति । बेङ्गलुरु-इत्यत्र शूमी-क्रीडनक-नाम्ना नूतनोद्यमः पर्यावरणानुकूले ( Eco friendly ) क्रीडनके अवधानं करोति । गुजराते आर्डकीज-नाम्नी संस्था वाय्वाधारितानि स्फोरकपत्राणि, कथा- पुस्तकानि च निर्माति । पुणेस्था संस्था आनन्दाधिगमनाय ( Funvention Learning) पजल्स-क्रियाकलापै: विज्ञान-प्रविधि-गणितादिषु बालानाम् अभिरुचिवर्धने संलग्ना वर्तते । अहं क्रीडनकजगति कार्यं कुर्वद्भयः सर्वेभ्यः उत्पादकेभ्यः, नवोद्यमिभ्यः च अनेकाः शुभकामनाः प्रयच्छामि ।
    आगच्छेम, वयं सर्वे सम्मिल्य भारतीयक्रीडनकानि सम्पूर्णे विश्वस्मिन् इतोऽपि अधिकानि लोकप्रियाणि करवाम | अनैव सहैव अहम् अभिभावकान् अपि साग्रहं वक्तुमिच्छामि यत् ते अधिकाधिकतया भारतीयपजल्स- क्रीडनकानि क्रीणीयुः । 
    सखायः! कक्ष्या भवतु उत क्रीडाङ्गणम् । अद्य अस्माकं युवानः प्रत्येकं क्षेत्रे देशं गौरवान्वितं कुर्वन्ति । अस्मिन् एव मासे पी. वी.सिन्धुः सिङ्गापुर-ओपन्-इत्यत्र स्वस्यै प्रथमं पदकं प्राप्तवती । नीरजचोपड़ा अपि स्वीय-उत्कृष्ट-प्रदर्शनं यथावत् रक्षयन् विश्व-एथलीट्-चैम्पीयनशिप-इत्यत्र देशाय रजतपदकं प्राप्तवान् । आयरलण्ड-पारा-बैडमिण्टन-शिप-इन्टरनेशनल-इत्यत्र अस्माकं क्रीडकाः एकादशपदकानि विजित्य देशस्य मानं वर्धितवन्तः । रोम-इत्यत्र जाते विश्व-कैडेट-मल्ल-चैम्पियनशिप-इत्यत्रापि भारतीयक्रीडका: उत्कृष्टप्रदर्शनं कृतवन्तः । अस्माकम् एथनलीट-सूरजः तु ग्रीक-रोम-इवेण्ट-इत्यत्र अद्भुतं प्रदर्शनं कृतवान् । सः द्वात्रिंशत्-वर्षाणाम् अनन्तरम् अस्मिन् कार्यक्रमे व्रेसलिन-इत्यत्र स्वर्णपदकं प्राप्तवान् । क्रीड्केभ्यः तु अयं मासः क्रियाभिः परिपूर्णः वर्तते । चैन्नै-इत्यत्र चतुश्चत्वारिंशत्तमं चेस्-ओलम्पियाड्-इत्यत्र आतिथ्यं भारताय महतः सम्माननस्य विषयः वर्तते । जुलाईमासस्य अष्टाविंशतितमे दिनाङ्के अस्याः प्रतिस्पर्धायाः आरम्भः जातः । मह्यम् अस्य उद्घाटनस्य अवसरे सहभागितायाः अवसरः सम्प्राप्तः । तस्मिन्नैव दिने यू-के-कामन-वेल्थगेम्स-इत्यस्य अपि आरम्भः जात: । युव-उत्साहेन परिपूर्णं भारतीयदलं तत्र देशस्य 
प्रातिनिध्यं करोति । अहं देशस्य सर्वेभ्यः क्रीडकेभ्यः, एथलीट-क्रीडालुभ्यः च देशवासिनां परतया शुभेच्छाः प्रयच्छामि । मह्यम् एतदर्थम् अपि प्रसन्नता वर्तते यत् भारत-फीफा-अण्डर-सप्तदश-महिला-विश्वचषकस्पर्धायाः अपि आतिथ्यं करिष्यति । एषा स्पर्धा ओक्टोबरसमीपे स्यात्, या च क्रीडां प्रति देशस्य पुत्रीणाम् उत्साहं वर्धयिष्यति । 
     सखायः! कतिपयदिनानि पूर्वमेव दशम्या:, द्वादश्या: च परिणामाः उद्घोषिताः वर्तन्ते । अहं सर्वेभ्यः छात्रेभ्यः वर्धापनानि प्रयच्छामि ये स्वीयै: कठिनै: परिश्रमैः, मनोयोगेन च सफलतां लब्धवन्तः । महासङ्क्रमणकारणात् विगतौ द्वौ वर्षौ महन्तौ अह्वानपूर्णौ आस्ताम् । एतादृशीसु परिस्थितिषु अपि अस्माकं युवानः यादृशस्य संयमस्य, साहसस्य च परिचयं प्रदत्तवन्तः, ते अत्यन्तं प्रशंसार्हाः सन्ति । अहं सर्वेषां स्वर्णमयं भविष्यं कामये ।
  मम प्रियाः देशवासिनः, अद्य वयं स्वाधीनता-प्राप्तेः पञ्चसप्ततौ वर्षेषु,  देशस्य यात्रया साकमेव,  स्वीयां चर्चाम् आरब्धवन्तः | आगामिनि क्रमे, यदा वयं मेलिष्यामः,  तदा, अस्मदीया भाविनी पञ्चविंशति-वर्षीया यात्रापि आरब्धा अभविष्यत् | अस्मदीयेषु गृहेषु अस्माकीनानाञ्च गृहेषु, अस्मदीयः वन्दनीयः त्रिवार्णिकः ध्वजः उत्तोलितः स्यात्,  इत्येतदर्थं अस्माभिः सर्वैः सम्भूय प्रयतनीयम् | भवन्तः अस्मिन् क्रमे, स्वतन्त्रतादिवसं केन प्रकारेण आमानितवन्तः, किं किञ्चित् विशिष्टम् अनुष्ठितं वा?, एतत् सर्वं मया साकं नूनं संविभाजयन्तु | आगामिनि क्रमे, वयं,  नैजस्य अस्य अमृतपर्वणः भिन्न-भिन्न-वर्णान् आधृत्य पुनः चर्चयिष्यामः,  तावत् पर्यन्तं माम् अनुज्ञापयन्तु | भूयान्सो धन्यवादाः  |
