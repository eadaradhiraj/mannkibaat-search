मम प्रियाः देशवासिनः, नमस्कारः |
  अद्य पुनरेकवारं ‘मनकीबात’-माध्यमेन भवतः सर्वान् कोटि-कोटिशो मदीयान् परिवारजनान् मेलितुम् अवसरं प्राप्तवान् | ‘मनकीबात’-प्रसारणे भवतां सर्वेषां कृते स्वागतं व्याहरामि |
  कतिपय-दिनेभ्य: पूर्वं देशेन एतादृशी उपलब्धि: प्राप्ता, या, अस्मान् सर्वान् अपि प्रेरयति। भारतस्य सामर्थ्यं प्रति नूतनं विश्वासं जागरयति | भवन्त: क्रिकेट्-क्रीडाङ्गणे भारतीयदलस्य कस्यचित् क्रीडकस्य शताङ्का- र्जनस्य विषयं श्रुत्वा नूनं प्रसन्ना: भवन्ति खलु, परं, भारतेन इतोsपि एकस्मिन् क्षेत्रे शताङ्का: अर्जिता: सन्ति, अथ च तदपि अत्यन्तं विशिष्टम् अस्ति। एतस्य मासस्य पञ्चम-दिनाङ्के देशे Unicorn-समवायानां संख्या शतं यावत् प्राप्ता, अथ च भवन्त: तु जानन्ति एव, एकं Unicorn इत्युक्ते, न्यूनातिन्यूनं सार्धसप्तसहस्रकोटिरूप्यकाणां Start-Up-उद्योग: इति | एतेषां Unicorn-समवायानाम् आहत्य मूल्याङ्कनं त्रिंशदधिकत्रिशतं billion-dollar-मितम् अर्थात्, पञ्चविंशति-लक्ष-कोटि-रूप्यकाणाम् अपेक्षया अपि अधिकम् अस्ति | निश्चितरूपेण, एष: विषय:, प्रत्येकं भारतीयाय गर्वविषय: अस्ति | भवन्त: एतत् ज्ञात्वा अपि आश्चर्यान्विता: भविष्यन्ति, यत् विद्यमानेषु Unicorn-समवायेषु चतुश्चत्वारिंशत्-उद्योगा: तु, विगते वर्षे निर्माता: | न एतावदेव, एतस्य वर्षस्य त्रि-चतुर्मासेषु‌ एव इतोsपि चतुर्दश नूतना: Unicorn-समवाया: आरब्धा: | एतस्य अभिप्राय: यत् वैश्विक-महामार्या: एतस्मिन् अवधौ अपि अस्माकीना: नवाचार-उद्योगा:, समृद्धिम्, अथ च मूल्यं, निर्मातवन्त: आसन् | भारतीयानां Unicorn-समवायानां Average Annual Growth Rate इति सामान्य-वार्षिक-वृद्धि-मिति:, USA, UK, अथ च अन्येषां नैकदेशानाम् अपेक्षया अधिका अस्ति | विश्लेषका: तु एवम् अपि कथयन्ति यत् आगामिषु वर्षेषु एतस्यां संख्यायां तीव्रता दृष्टिंगता भविता | एका उत्तमा वार्ता एषा अपि अस्ति, यत्, अस्माकं Unicorn-समवाया: वैविध्ययुता: सन्ति | एते e-commerce, Fin-Tech, Ed-Tech, Bio-Tech-प्रभृतिषु अनेकेषु क्षेत्रेषु कार्यरता: सन्ति | एकः इतोsपि कश्चन विषय:, यम् अहम् अत्यन्तं प्रमुखं मन्ये, स: अस्ति - Start-Ups इति नवाचारोद्योग-जगत् नूतनभारतस्य आत्मानं प्रतिबिम्बितं करोति | अद्य, भारतस्य Start-Up ecosystem-इति केवलं महानगरेषु‌ एव सीमितं नास्ति, लघुनगरेभ्य: वसतीभ्य: चापि entrepreneurs-इति उद्यमिन: सम्मुखम् आयान्ति | एतेन ज्ञायते यत् भारते यस्य पार्श्वे अभिनवविचार: अस्ति, स:, सम्पत् स्रष्टुं शक्नोति |
       सखाय:! देशस्य अस्याः सफलताया: पृष्ठे, देशस्य युवशक्ति:, देशस्य प्रतिभा, अथ च प्रशासनम्, सर्वेऽपि मिलित्वा प्रयासं कुर्वन्ति, प्रत्येकं जनस्य योगदानम् अस्ति, परम्, एतस्मिन् प्रसंगे इतोsपि कश्चन विषय: अत्यन्तं महत्वपूर्ण: अस्ति, स: अस्ति - Start-Up World-इति नवाचार-उद्योग-जगति right monitoring-इत्युक्ते सम्यग् मार्गदर्शनस्य | कश्चन उत्तम: मार्गदर्शक: नवाचार-उद्योगं नवशिखराणि यावत् प्रापयितुं शक्नोति | स: संस्थापकान् योग्य-निर्णयं स्वीकर्तुं सर्वथा मार्गदर्शनं कर्तुं शक्नोति | एतस्मिन् विषये मदीयः गर्व: अस्ति यत् भारते एतादृशा: बहव: मार्गदर्शका: सन्ति, ये नवाचारोद्योगान् अग्रे वर्धयितुम् आत्मानम् एव समर्पितवन्त:  |
            श्रीधरवेम्बू-वर्य: अनतिचिरम् एव पद्मसम्माननं प्राप्नोत् | स: स्वयम् अपि कश्चन सफल: उद्यमी अस्ति, परम् अधुना स:, अन्य-उद्यमिन: अपि परिष्कर्तुं प्रतिज्ञावचनं स्वीकृतवान्। श्रीधरमहोदय: स्वकार्यं ग्रामीणक्षेत्रात् आरभते | स: ग्रामे एव स्थित्वा एतस्मिन् क्षेत्रे किञ्चित् कर्तुं ग्रामीणयूनः प्रोत्साहितान् कुर्वन् अस्ति |  अत्रैव मदन-पडाकी-महोदय-सदृशा: जना: अपि सन्ति, ये ग्रामीण-उद्यमिनां पोषणाय संवर्धनाय च चतुर्दशोत्तर-द्विसहस्रतमे वर्षे One-Bridge-नाम्ना पटलं निर्मातवन्त: | अद्य, One-Bridge-इति‌ पटलं दक्षिणभारतस्य पूर्वभारतस्य च पञ्चसप्ततित: अधिकेषु जनपदेषु विद्यमानम् अस्ति | एतेन सम्पृक्ता: नवसहस्राधिका: ग्रामीण-उद्यमिन:, ग्रामीण-उपभोक्तृभ्य: सेवा: उपलब्धा: कारयन्त: सन्ति | मीरा-शेनॉय-वर्या अपि एतादृशी एव मानाङ्किता महोदया अस्ति | सा ग्रामीणेभ्य: जनजातीयेभ्य:, अथ च दिव्याङ्गयुवभ्य: व्यापारेण सम्बद्धे कौशलप्रशिक्षण- क्षेत्रे उल्लेखनीयं कार्यं कुर्वती अस्ति | मया अत्र तु कतिपयानि एव नामानि सन्दर्भितानि, परम्, अद्य अस्मान् परित: मार्गदर्शकानां कथमपि न्यूनता नास्ति | एष: अस्माकं प्रसन्नताया: विषय: यत् Start-Up-इति नवाचारो-द्योगानां कृते अद्य देशे किञ्चन सहायतातन्त्रं सज्जीक्रियते | मम विश्वास: अस्ति यत् आगम्यमाने काले वयं भारतीयस्य नवाचारोद्योग-जगत: प्रगते: नूतनोपक्रमान् द्रष्टुं शक्ष्याम:।
             सखाय:, कतिपयदिनेभ्य: पूर्वम् अहम् एतादृशं एकं रोचकं चित्ताकर्षकं च वस्तु प्राप्नवम्, यस्मिन् देशवासिनां रचनात्मकताया:, अथ च तेषां कलात्मकप्रतिभाया: वर्णा: समवेता: दृश्यन्ते | एक: उपहार: अस्ति, यः, तमिलनाडु-राज्यस्य तञ्जावुर-स्थानस्य एकेन स्वयंसेविसमूहेन मह्यं प्रेषित: | एतस्मिन् उपहारे भारतीयताया: सुगन्ध: अस्ति, मातृ-शक्ते: आशीर्वाद: चापि।  मयि तासां स्नेहस्य अपि निदर्शनम् अस्ति | एषा काचित् विशिष्टा   तञ्जावुर-पाञ्चालिका अस्ति, यस्यै GI Tag-इति मानाङ्कनम् अपि प्राप्तम् अस्ति | अहं तञ्जावुर-जनपदस्य स्वयंसेविसमूहस्य सदस्येभ्यः विशेषधन्यवादं प्रकटयामि यत् ते मह्यं स्थानीय-संस्कृति-समन्वितम् एतद्-उपहारं प्रेषितवन्त: | वस्तुत: सखाय:! एषा Thanjavur-पाञ्चालिका यावत् सौन्दर्यम् आदधाति, तावत्या एव सुन्दरतया, एषा, महिला-शक्तीकरणस्य नूतनगाथाम् अपि लिखन्ती अस्ति | Thanjavur-स्थाने महिलानां स्वयंसेविसमूहानां केन्द्राणि विक्रयस्थानानि चापि उद्घाट्यन्ते | एतेन कारणेन कियन्तामपि निर्धनपरिवाराणां जीवनं परिवर्तितम् | एतादृशानां विक्रयस्थानानां केन्द्राणां च सहायतया महिला: अधुना स्वकीयम् उत्पादं, ग्राहकेभ्य: साक्षात् विक्रेतुं शक्नुवन्ति | एतस्मै उपक्रमाय 'थारगईगल कइविनई पोरुत्तकल विरप्पनई अंगाड़ी’-इति नाम दत्तम् | विशिष्ट: विषय: एषः यत्‌ एतस्य आरम्भकालत: द्वाविंशति: स्वयंसेविसमूहा: अनेन सम्पृक्ता: सन्ति | भवन्त: अपि  एतत् ज्ञात्वा आनन्दम् अनुभविष्यन्ति यत् महिला-स्वयंसेविसमूहानाम् एतानि केन्द्राणि Thanjavur-स्थाने अत्यन्तं मुख्यभूतेषु स्थानेषु उद्घाटितानि सन्ति | एतेषां पर्यवेक्षणस्य पूर्णदायित्वं महिला: एव निभालयन्ति | एष: महिला-स्वयंसेविसमूह: तञ्जावुर-पाञ्चालिकां  कांस्यदीपसदृशान् GI-धातुनिर्मितान् च उत्पादान् अतिरिच्य क्रीडनकानाम्, आसनानां, कृत्रिमाभूषणानां चापि निर्माणं करोति | एतादृश-केन्द्र-कारणेन, GI-धातुनिर्मितै: उत्पादै: सह हस्तशिल्पस्य उत्पादानां विक्रये अपि तीव्रता परिलक्ष्यते | एतेन खलु अभियानेन न केवलं निर्मातॄणाम् उत्साह: वृद्ध:, अपि तु, महिलानां आयवृद्ध्या तासां शक्तीकरणम् अपि जायते | ‘मनकीबात’- कार्यक्रमस्य श्रोतृभ्य: अपि मम कश्चन आग्रह: अस्ति | भवन्त:, स्वक्षेत्रे एतत् अभिजानन्तु, यत्, के महिला-स्वयंसेविसमूहा: कार्यं कुर्वन्त: सन्ति | तेषाम् उत्पादानां विषये भवन्त: विवरणानि अवगच्छन्तु‌, तासाम् उत्पादानां च अधिकाधिकं प्रयोगं कुर्वन्तु | एवं कृत्वा, भवन्त:, स्वयंसेविसमूहानां आयवृद्ध्यै तु सहयोगिन: भविष्यन्ति एव, युगपदेव ‘आत्मनिर्भर-भारता- भियानम्’ अपि गतिमत्तरं विधास्यन्ति | 
              सखाय:, अस्माकं देशे अनेकासां भाषाणां, लिपीनाम् उपभाषाणां च समृद्ध: कोष: अस्ति | विभिन्नेषु क्षेत्रेषु विभिन्नं परिधानं, विभिन्नं भोजनम्, अथ च विभिन्ना संस्कृति: - एतत् सर्वम् अपि अस्माकं परिचायकं भवति | एषा विविधता, राष्ट्ररूपेण, अस्मान् अधिकशक्तान् करोति, एकत्रं च स्थापयति | एतेन एव सम्बद्धं किञ्चन अत्यन्तं प्रेरकोदाहरणम् अस्ति कल्पना-नामधेयाया: कन्याया:, यत्, अहं भवतां समेषां पुरत: उपस्थापयितुम् इच्छामि | तस्या: नाम कल्पना अस्ति, परं तस्या: प्रयास:, ‘एकं भारतं श्रेष्ठं भारतम्' इत्युद्घोषस्य सद्भावनया पूरित: अस्ति | वस्तुत:, कल्पना अधुना एव कर्णाटके दशमकक्ष्याया: परीक्षाम् उत्तीर्णां कृतवती, परं, तस्या: सफलताया: अत्यन्तं प्रमुख: विषय: एष: यत्, कल्पना कतिपय-कालपूर्वं यावत् कन्नड़-भाषां न जानाति स्म | सा, न केवलं त्रिमासेषु कन्नड़-भाषां पठितवती, अपि तु परीक्षायां द्विनवत्यङ्कान् अपि समर्ज्य प्रदर्शितवती | एतत् ज्ञात्वा भवन्त: आश्चर्यान्विता: स्यु: परम् एतत् सत्यम् अस्ति | तस्या: विषये एतादृशा: नैके विषया: सन्ति यै: भवन्त: आश्चर्यान्विता: अपि भविष्यन्ति, प्रेरणाम् अपि प्राप्स्यन्ति | कल्पना, मूलरूपेण उत्तराखण्डस्य जोशीमठक्षेत्रस्य वासिनी अस्ति  | सा पूर्वं  क्षयरोगग्रस्ता आसीत्, तदा च तृतीयायां कक्ष्यायाम् आसीत्, तस्मिन् काले तस्या: नेत्रज्योति: अपि गत आसीत्, परं कथ्यते खलु, ‘जहाँ चाह-वहाँ राह’ इति | अनन्तरकाले कल्पना मैसूरूवास्तव्यायाः प्रो.तारामूर्तिमहोदयायाः   सम्पर्के आगता, यया‌ न केवलं एषा प्रोत्साहिता, अपि तु प्रत्येकं विधिना सहायता अपि कृता | अद्य, स्वपरिश्रमेण सा अस्मभ्यम् उदाहरणभूता संवृत्ता | अहं, कल्पनायै तदीयसाहसिक-जीवनाय वर्धापयामि | एवं प्रकारेण, अस्माकं देशे अपि केचन एतादृशा: जना: सन्ति ये खलु देशे भाषा- विविधतायाः दृढीकरणाय कार्यं कुर्वन्त: सन्ति | एतादृश एक: सहयोगी अस्ति, पश्चिमबंगाले पुरुलियात: श्रीपति-टूडू-वर्य: | टूडू-महोदय:, पुरुलिया-जनपदस्य सिद्धो-कानो-बिरसा-विश्वविद्यालये संथालीभाषाया: प्रो.पदे कार्यं करोति | स:, संथाली-समाजाय, स्वकीयया ‘ओल-चिकी’-लिपिना, देशस्य संविधानस्य प्रतिं सज्जीकृतवान् | श्रीपति-टूडू-महोदय: कथयति यत् अस्माकं संविधानं देशस्य प्रत्येकं नागरिकाय तदधिकाराणां कर्तव्यानां च बोधं‌ कारयति | अत:, प्रत्येकं नागरिकस्य एतेन सह परिचय: अत्यावश्यक: भवति | अत एव, स: संथाली-समाजाय स्वीयलिपिना संविधानस्य प्रतिं सज्जीकृत्य उपहाररूपेण दत्तवान् | अहं, श्रीपति-वर्यस्य एतत् चिन्तनं तदीयप्रयासान् च वर्धापयामि | एतत् किल ‘एकं भारतं श्रेष्ठं भारतम्’-इत्यस्या: भावनाया: जीवत् उदाहरणम् अस्ति | एनां भावनाम् अग्रेनेतॄणाम्, एतादृश- विविधप्रयासानां च ‘एकं भारतं श्रेष्ठं भारतम्’ इत्यस्य जालपुटे भवन्त: विवरणं प्राप्स्यन्ति | अत्र भवन्त: खाद्यानि, पेयानि, कला-संस्कृति-पर्यटनानि च समेत्य, एतादृशानां नैकविषयकाणां कार्यकलापानां विषये ज्ञास्यन्ति | भवन्त:, एतेषु कार्यकलापेषु सहभागम् अपि कर्तुं शक्नुवन्ति, एतेन भवन्त:, स्वदेश-विषये विवरणानि अपि प्राप्स्यन्ति, अथ च भवन्त:, देशस्य विविधताम् अपि अनुभविष्यन्ति |
              मम प्रिया: देशवासिन:, एतस्मिन् समये अस्माकं देशे उत्तराखण्डस्थितानां ‘चार-धाम’ इति चतुर्धाम्नां पवित्रयात्रा प्रचलति | ‘चतुर्धामसु’ अथ च विशेषरूपेण केदारनाथं प्रतिदिनं सहस्रसङ्ख्यायां श्रद्धालव:  प्राप्नुवन्त: सन्ति | जनाः, स्वकीयान् ‘चतुर्धामयात्राया:’ सुखदानुभवान्  विज्ञापयन्त: सन्ति, परम्, अहम्, एतद् अपि दृष्टवान् यत्,  केदारनाथ- धाम्नि श्रद्धालव: कतिपययात्रिभि: कृतमलिनतया अत्यन्तं दु:खिता अपि सन्ति | जनसञ्चारमाध्यमेषु अपि केचन जना: स्वकीयं मतम् उपस्थापितवन्त: | वयं, पवित्रयात्रां गच्छेम, अथ च तत्र मलिनताया: पुञ्ज: भवेत्, एतत् तु न उचितम् | परं सखाय:, एतेषु अभियोगेषु सत्सु, मध्ये एव कतिपयानि सुन्दरचित्राणि अपि दृष्टानि | यत्र श्रद्धा अस्ति, तत्र, सृजनं सकारात्मकता चापि भवति | नैके श्रद्धालव: इत्थंभूता: अपि सन्ति, ये बाबा-केदारनाथधाम्नि दर्शन-पूजनाभ्यां सह स्वच्छताया: साधनाम् अपि कुर्वन्त: सन्ति | कश्चन स्वकीय-वासस्थलस्य स्वच्छतां करोति, तर्हि कश्चन यात्रामार्गात् अवकरान् अपसार्य स्वच्छतां करोति | स्वच्छभारताभियानस्य दलेन सह नैका: संस्था: स्वयंसेविसङ्घटनानि च तत्र कार्यं कुर्वन्ति |
                सखायः, अस्माकं कृते यथा तीर्थयात्रायाः महत्त्वं कथ्यते, तथैव तीर्थसेवायाः अपि महत्त्वं वर्णितमस्ति, अहं चापि कथयामि यत् तीर्थसेवां विना तीर्थयात्रापि अपूर्णा भवति। देवभूमौ उत्तराखण्डे अनेके जनाः सन्ति, ये स्वच्छतायाः सेवायाश्च साधनायां निरताः सन्ति । रूद्रप्रयागवास्तव्यात् श्रीमनोजबैंजवालात् भवन्तः उत्प्रेरणं अधिगमिष्यन्ति। मनोजमहोदयेन विगतेभ्यः पंचविंशतिवर्षेभ्यः पर्यावरणसंरक्षणस्य दायित्वं निभाल्यते। असौ स्वच्छताभियानेन साकं पवित्रस्थलानि कृतकमुक्तानि कर्तुमपि संलग्नः अस्ति। गुप्तकाशीवासिना सुरेन्द्रबगवाड़ीमहोदयेन स्वच्छता स्वीयजीवनमन्त्रत्वेन अभ्युपगता । असौ गुप्तकाशीनगरे नियतरूपेण स्वच्छताकार्यक्रमं चालयति। अहं ज्ञापितोsस्मि यदसौ एतस्य अभियानस्य नाम अपि ‘मनकीबात’ इति कृतवान् । एवमेव देवरग्रामस्य चम्पादेवी विगतेभ्यः त्रिवर्षेभ्यः स्वीयग्रामस्य महिलाभ्यः waste management अर्थात् अपशिष्टप्रबन्धनं शिक्षयति । चम्पामहाभागया शताधिकाः  वृक्षाः अपि रोपिताः, स्वीय-परिश्रमेण चैकं हरितवनमपि विकासितम् । 
                सखायः, एतादृशानां एव जनानां प्रयासैः देवभूमेः तीर्थाणां च दैवीयानुभूतिः स्थापितास्ति, याम् अनुभवितुं वयं तत्र गच्छामः। अस्य दैवत्वस्य आध्यात्मिकतायाश्च संधारणं अस्माकमपि दायित्वम् अस्ति। साम्प्रतं अस्माकं देशे ‘चारधाम’-यात्रया साकं अनागते काले ‘अमरनाथयात्रा’, ‘पंढरपुरयात्रा’, ‘जगन्नाथयात्रा’- सदृशाः अनेकाः यात्राः भविष्यन्ति। श्रावणमासे प्रायेण प्रत्येकमपि ग्रामे किंचन् कथङ्कारमपि मेला भवति। 
                सखायः, वयं यत्रापि गच्छेम; एतेषां तीर्थक्षेत्राणां गरिमा सततं संधारणीयः। शुचिता, स्वच्छता, पवित्रपरिवेशश्च अस्माभिः कदापि नैव विस्मर्तव्यः, सः अवश्यमेव निभालनीयः, अतः स्वच्छतायाः संकल्पः अस्माभिः सदैव स्मर्तव्यः।  कतिपयदिनानन्तरं जूनमासस्य पंचमे दिनांके विश्वपर्यावरणदिवसः आचर्यते। पर्यावरणम् आलक्ष्य अस्माभिः परिवेशे सकारात्मकानि अभियानानि संचालनीयानि। एतच्च कार्यं सततं संचालनीयम्। साम्प्रतं, सर्वेषां सहयोगेन भवन्तः स्वच्छतायै वृक्षरोपणार्थं च किंचित्-प्रयासं अवश्यं कुर्वन्तु। स्वयं वृक्षान् रोपयन्तु, अन्यानपि प्रेरयन्तु।
               मम प्रियाः देशवासिनः, आगामिनि मासे एकविंशतितमे दिनांके वयम् अष्टमं ‘आन्ताराष्ट्रिय-योगदिवसम्’ आयोजयामः। अस्य योगदिवसस्य विषयः ‘‘मानवतायै योगः’’ इति निर्धारितः। ममाग्रहः अस्ति यत् भवन्तः अतीवोत्साहेन योगदिवसं आयोजयन्तु। परन्तु, कोरोनानियमानां पालनमपि अवश्यं करणीयम्। यद्यपि, साम्प्रतं अखिलसंसारे कोरोनास्थितिः पूर्वापेक्षया समीचीनतरा प्रतीयते। अधिकाधिकं  सूच्यौषधिप्रदानेन साम्प्रतं जनाः शीघ्रतरं स्वस्थाः भवन्ति। अतः विश्वस्मिन् विश्वे योगदिवसम आलक्ष्य यथेष्टा सन्नद्धता दरीदृश्यते। कोरोनामहारोगेण वयं जागृताः यदस्माकं जीवने स्वास्थ्यस्य कियत् महत्त्वं वर्तते, योगाभ्यासः चैतस्य कृते महनीयं माध्यमं वर्तते इति | जनाः अनुभवन्ति यद्योगेन शारीरिकम्, आध्यात्मिकम्, बौद्धिकं च स्वास्थ्यम् अतितरेण प्रवर्धते। विश्वस्य शीर्षव्यापारिणः, चलचित्र-जगतः क्रीडा-क्षेत्रस्य च विशिष्टजनाः, विद्यार्थिनः सामान्याः जनाश्च, सर्वे योगं स्वजीवनस्य अभिन्नांगत्वेन स्वीकुर्वन्ति। अहं विश्वस्तोsस्मि यत् समस्त-संसारे योगदिवसस्य वर्धमानं जनप्रियत्वं दृष्ट्वा भवन्तोsपि सुखमनुभवन्ति। 
             सखायः, अस्मिन्वर्षे देश-विदेशेषु योगदिवसे आयोज्यमानानां कतिपयानां अभिनवोदाहरणानां विषये अहं ज्ञातवान् । तेषु एकः ‘‘गार्जियन्-रिंग्’ इति कार्यक्रमः नूनम् अद्वितीयः भविष्यति। अस्मिन् कार्यक्रमे सूर्यस्य गतिः अभिनन्द्यते। सूर्यः यथा यथा गतिं करिष्यति, पृथिव्याः विभिन्नभागेषु वयं योगाभ्यासमाध्यमेन तस्मै स्वागतं व्याहरिष्यामः। विभिन्नदेशेषु स्थितानि भारतीयकेन्द्राणि तत्र तत्र स्थानीयसमयानुसारं सूर्योदयसमये योगकार्यक्रमस्य आयोजनं करिष्यन्ति। एकदेशानन्तरं कार्यक्रमः अन्यस्मिन् देशे आरप्स्यते। पूर्वतः पश्चिमं यावत् यात्रा सततं प्रचलिष्यति। एवमेव कार्यक्रमः प्रसरिष्यति। एतेषां कार्यक्रमाणां प्रसारणमपि एवमेव परस्परं योजितं भविष्यति। अस्यार्थः यदेतेषां योगकार्यक्रमाणां सततप्रसारणं भविष्यति। भवन्तः अपि अवश्यमेव एतत् पश्यन्तु!
                सखायः, अस्मिन् वारं देशे अमृत-महोत्सवम् आलक्ष्य पंचसप्ततौ प्रमुखस्थानेषु अन्ताराष्ट्रिय-योगदिवसस्य आयोजनं भविष्यति। अस्मिन् अवसरे अनेकाः संस्थाः देशवासिनश्च स्वीयक्षेत्राणां प्रमुखस्थानेषु किमपि अभिनवं आचरितुं सज्जाः सन्ति । अहं भवद्भ्यः अप्याग्रहं करोमि, यत् योगदिवसं आचरितुं, स्वीयनगरस्य, मण्डलस्य, ग्रामस्य वा एतादृशं स्थानं चिनुत, यत् अत्यन्तं विशेषतमं अस्ति। एतत् स्थानं प्राचीनमन्दिरं पर्यटनकेन्द्रं च भवितुम् अर्हति, अथवा सुप्रसिद्ध-नद्याः, सरोवरस्य, तडागस्य वा तटः अपि भवितुम् अर्हति। एतेन योगाभ्यासेन सहैव भवतः क्षेत्रस्यापि परिचयः प्रसरिष्यते, पर्यटनस्य उत्साहः अपि वर्धिष्यते। साम्प्रतं योगदिवसम् आलक्ष्य शतदिवसानां प्रतीपगणना अपि चलति। अथवा कथयितुं शक्यते यत् नैज-सामाजिकैश्च प्रयासैः आयोजिताः कार्यक्रमाः त्रिमास-पूर्वमेव आरब्धाः सन्ति। यथा दिल्लीनगरे शतदिनस्य, पंचसप्ततिदिनस्य च प्रतीपगणना- कार्यक्रमाः आयोजिताः। एवमेव असम-राज्यस्य शिवसागर-जनपदे पंचाशत्तमः, हैद्राबादे च पंचविंशतितमः प्रतीपगणनाकार्यक्रमः आयोजितः। अहं इच्छामि यत् भवन्तः अपि स्वीयक्षेत्रेषु योगदिवसस्य सज्जताम्  आरभन्ताम् । अधिकाधिकं जनसम्पर्कं साधयन्तु, योगदिवस-कार्यक्रमे भागग्रहणार्थं जनान् अध्यर्थयन्तु, प्रेरयन्तु च। मम विश्वासः अस्ति यत् भवन्तः योगदिवसकार्यक्रमेषु सोत्साहं भागं ग्रहीष्यन्ति। युगपदेव, स्वीये दैनन्दिनजीवने अपि योगं स्वीकरिष्यन्ति।
             सखायः, कतिपयदिनेभ्यः पूर्वम्, अहं जापानदेशं गतवान्। स्वीय-कार्यक्रमप्रसंगेषु मया नैकेषाम् अद्भुत-व्यक्तित्वानां साक्षात्-सम्भाषणस्य अवसरः अवाप्तः। ‘मनकीबात’-माध्यमेन अहं तेषां सन्दर्भे चर्चां कर्तुमिच्छामि। ते हि जापानदेशीयाः सन्तोsपि भारतं प्रति अद्भुदासक्तिं अनुरागं च धारयन्ति। एतेषु अन्यतमः 'हिरोशी-कोइके' प्रसिद्धः कलानिर्देशकः अस्ति। भवन्तः एतत् ज्ञात्वा अतीव प्रसन्नाः भविष्यन्ति यत्तेन महाभारतपरियोजनायाः निर्देशनं सम्पादितमस्ति। एषा परियोजना कम्बोडियादेशे आरब्धा आसीत्, विगतेभ्यः नववर्षेभ्यश्च सततं प्रचलति। हिरोशीकोइके-महाभागः प्रत्येकं कार्यं विशिष्टरूपेण सम्पादयति। असौ प्रतिवर्षम्, एशियाद्वीपस्य कस्यचित् देशस्य यात्रां विदधाति, तत्रत्यैः स्थानीयकलाकारैः, संगीतकारैः च साकं महाभारतस्य प्रसंगान् परिशीलयति । अस्याः परियोजनायाः अन्तर्गतम्, तेन भारत-कम्बोडिया-इण्डोनेशियासहितेषु नवदेशेषु मंचप्रदर्शनमपि आयोजितम् । हिरोशी-कोइके-महाभागः तानेव कलाकारान् सहभागिनः करोति, येषाम् एशियाक्षेत्रीयासु शास्त्रीय-पारम्परिकासु च प्रदर्शनकलासु विविधा पृष्ठभूमिः भवति। एतेन तस्य कार्यक्रमेषु वैविध्यं दरीदृश्यते। इण्डोनेशिया-थाईलैण्ड्-मलेशियाजापानदेशानां कलाकाराः जावानृत्यस्य, बालीनृत्यस्य, थाईनृत्यस्य च माध्यमेन एतत्-प्रदर्शनम् आकर्षकतरं कुर्वन्ति। अस्य प्रदर्शनस्य वैशिष्ट्यम् अस्ति यत् प्रत्येकं कलाकारः स्वीयमातृभाषायामेव संवादं प्रस्तौति, अस्य वैविध्यस्य च स्पष्टीकरणं नृत्यनिर्देशनेन सम्पाद्यते। सङ्गीतस्य विविधता एतत् प्रदर्शनं अधिकतरं चैतन्यपूर्णं करोति। अस्माकं समाजे वैविध्य-सहास्तित्वयोः महत्त्वप्रदर्शनं, शान्त्याश्च स्वरूपदर्शनं तस्य उद्देश्यं वर्तते। तेन सहैव, जापानदेशे अहं अत्सुशी-मात्सुओमहोदयम्, अपि च केन्जी-योशी-महाभागमपि मिलितवान्। एतौ TEM Production Company-इत्यनेन सम्बद्धौ स्तः। एतयोः समवायः त्रिनवत्यधिक-ऊनविंशतिशततमे वर्षे प्रदर्शितेन ‘रामायणम्’- इत्यनेन जापानीय-सचलीकरण-चलचित्रेण सम्बद्धः अस्ति। एषा परियोजना जापानदेशस्य अत्यन्तं प्रसिद्धेन चलच्चित्रनिर्देशकेन युगो-साको-इत्यनेन सम्बद्धा आसीत्। प्रायः चत्वारिंशत्-वर्षपूर्वं त्र्यशीत्युत्तर-ऊनविंशतिशततमे वर्षे असौ सर्वप्रथमं रामायणविषये ज्ञातवान्। रामायणं तस्य हृदयम् अस्पृशत्। तदनन्तरं असौ एतस्य गहनाध्ययनं कृतवान्। सहैवासौ जापानीभाषायां उपलब्धानि रामायणस्य दशमितानि संस्करणानि अपि पठितवान्। साकी- महाभागः एतेषां संस्करणानां सचलीकरणम् इच्छति स्म - इतिकृत्वा तस्य समवायेन अस्याः परियोजनायाः वित्तपोषणं सम्पादितम्। अस्मिन् कार्ये भारतस्य त्रिभिः Animators-इति सचलीकारकैः तस्मै बहुसाहाय्यं उपपादितम्। तैः चलचित्रे प्रदर्शितानां भारतीयरीति-परम्पराणां विषये मार्गदर्शनम् उपपादितम्। एतासु परम्परासु भारतीय-जनानां धौतवस्त्र-शाटिकापरिधानयोः धारणविधिः, केशसज्जाविधिः, कुटुम्बेषु बालैः सह वरिष्ठानां समादरविधिः, आशीर्वादपरम्परा च संवलिताः अवर्तन्त। प्रातःजागरणं, गृहस्य वरिष्ठानाम् अभिवादनम्, तेषाम् आशीर्वादग्रहणं चेत्यासां परम्पराणां सचलीकरणं साम्प्रतं त्रिंशत्-वर्षाणाम् अन्तरालेन पुनः 4K-इति माध्यमेन नवीक्रियते। एतस्याः परियोजनायाः समापनं शीघ्रमेव सम्भावितं वर्तते। सहस्राधिक-किलोमीटरमिते अन्तराले स्थिताः जापानवासिनः, ये अस्माकं भाषामपि न अवगच्छन्ति, अत्रत्यानां परम्पराणां च विषये बहु न जानन्ति, तेषाम् अस्माकं संस्कृतिं प्रति समर्पणं, श्रद्धा, सम्माननं चातीव प्रशंसनीयम् अस्ति। कः भारतीयः अस्योपरि गर्वं न करिष्यति?
             मम प्रियाः देशवासिनः, आत्मापेक्षया समाजसेवायाः मन्त्रः, समाजस्य कृते हुतात्मभावः च अस्माकं संस्काराणां अभिन्नांगत्वेन वर्तते। अस्माकं देशे असंख्यजनैः एतन्मन्त्रं स्वजीवनलक्ष्यम् इव स्वीकृतमस्ति। अहं आन्ध्रप्रदेशस्य मर्कापुरम्नगरे निवसतः मित्रस्य रामभूपालरेड्डी-महाभागस्य विषये ज्ञातवानस्मि। भवन्तः एतद् ज्ञात्वा विस्मिताः भविष्यन्ति यत् श्रीमता रामभूपाल-रेड्डिना आत्मनः सेवा-निवृत्यनन्तरम् अखिलम् उपार्जनं पुत्रीणां शिक्षायै दत्तमस्ति। असौ सुकन्या-समृद्धियोजनायाः अन्तर्गतं प्रायः शतकन्यानां धनागार-लेखाः उद्घाटितवान्, तासु च पंचविंशति-लक्षाधिक-रूप्यकाणां निक्षेपं कृतवान्। एतादृशसेवायाः अपरम् उदाहरणं उत्तरप्रदेशे आगरानगरस्य कचोरा-ग्रामस्य वर्तते। अस्मिन् ग्रामे बहुवर्षेभ्यः स्वच्छजलस्य अभावः अवर्तत। परं ग्रामस्य कृषकः कुंवरसिंहः ग्रामात् षट्-सप्त-किलोमीटर-दूरे स्थिते स्वीयक्षेत्रे मधुरजलं प्राप्तवान्। एष हि तस्य कृते महतः सुखस्य विषयः आसीत्। असौ चिन्तितवान् यदेतेन जलेन सर्वेषां ग्रामजनानां सेवा किमर्थं न कर्तव्या? परं, कृषिक्षेत्रात् ग्रामे जलं नेतुम् त्रिंशत्-द्वात्रिंशत् वा लक्षरूप्यकाणां आवश्यकता आसीत्। किंचित्-समयानन्तरं सेनाभ्यः सेवानिवृत्तस्य कुंवरसिंहस्य अनुजः श्यामसिंहः ग्रामम् आगतः, एतस्य च विषये ज्ञातवान्। अस्य कार्यस्य सम्पादनार्थं निवृत्तिसमये प्राप्तं सर्वमपि धनं तेन समर्पितम्। एवं च कृषिक्षेत्रात् ग्रामं यावत् जल-प्रणालिकां स्थापयित्वा ग्रामजनेभ्यः मधुरजलस्य आपूर्तिः सम्पादिता। यदि, स्वीयकर्तव्येषु समर्पणं, गाम्भीर्यं चास्ति, तर्हि एकः अपि जनः समग्रसमाजस्य भविष्यं कथं परिवर्तयितुं शक्नोति; एषः प्रयासः तस्य कृते महती प्रेरणा अस्ति। वयं कर्तव्यमार्गम् अनुगच्छन्तः एव समाजं शक्तं देशं च क्षमं कर्तुं शक्नुमः। स्वतन्त्रतायाः अस्मिन् अमृतमहोत्सवे एषः एवास्माकं संकल्पः साधना च भवितव्ये । तस्य अनन्यः मार्गः कर्तव्यम्, कर्तव्यम्, कर्तव्यं चैवास्ति।
          मम प्रियाः देशवासिनः, अद्य ‘मनकीबात’-प्रसारणे वयं समाजेन सम्बद्धान् अनेकान् महत्वपूर्णान् विषयान् चर्चितवन्तः | भवन्तः सर्वे, मां पृथक्-पृथक्-विषयैः सम्बद्धान् महत्वपूर्णान् परामर्शान् प्रेषयन्ति, तथा च, तान् एव आधृत्य अस्मदीया एषा चर्चा अग्रे सरति | ‘मनकीबात’-कार्यक्रमस्य आगामिनः संस्करणस्य कृते स्वीयान् परामर्शान् प्रेषयितुमपि नैव विस्मरन्तु भवन्तः | साम्प्रतं स्वाधीनतायाः अमृतमहोत्सवेन सम्बद्धाः ये कार्यक्रमाः प्रचलन्तः सन्ति, येषु आयोजनेषु भवन्तः सहभागं निर्वहन्ति, तेषां विषयेsपि माम् अवश्यं सूचयन्तु | Namoapp – MyGov चेत्यत्र अहं भवतां परामर्शान् प्रतीक्षिष्ये | आगामिनि क्रमे वयं पुनरेकवारं मेलिष्यामः, पुनश्च देशवासिभिः सम्बद्धानाम् एतादृशानामेव विषयाणां विषये चर्चां करिष्यामः | भवन्तः, स्वविषये अवधानं सन्धारयन्तु, तथा च, स्वं परिवर्त्तिनां सर्वेषां जीव-जन्तूनाम् अपि अवधानं कुर्वन्तु | अस्मिन् ग्रीष्मर्तौ, भवन्तः, पशु-पक्षिभ्यः अन्न-जल-प्रदानस्य स्वीयं मानवीयं दायित्वमपि निर्वाहयन्तु – एतत् नूनं स्मरन्तु, तावत् पर्यन्तं भूरिशो धन्यवादाः |  
